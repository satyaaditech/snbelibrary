# ULAR-ULAR JURU MENGETI

```{figure} coverbk/under-construction-snb.png
:alt: underconstruction
:width: 200px
:align: center

```

```{admonition} This Book is Still Under Heavy Development
:class: warning

<mark>Progress: Input Data, Format & Typo Checking</mark>

***Buku masih dalam tahap dalam proses penyusunan, sehingga mungkin masih banyak ditemukan typo. Mohon di maklumi ya ...***

```



<br/>
<br/>
**ular-ular 3 - 11**
## I. BAB DUMADINING BAWANA

Sasampunipun Sang Guru Sejati paring sabda bab dumadosing Bawana, kados ingkang kapacak ing buku Gumelaring Dumadi perangan I, pangembatipun para ingkang mengeti kados ing ngandhap punika.

Ingkang sampun kawursita ing nginggil wau sadaya, inggih punika bab dumadosipun anasir sekawan prakawis, ingkang lajeng mahanani dumadosipun jagad ageng punika, angin, srengenge, lintang tuwin rembulan, saking panggagas kula piyambak (juru mengeti) inggih lajeng kodheng, amargi angen-angen utawi kanalaran kula, boten saged andungkap kula angge anggarayangi kaelokaning Pangeran. Sanadyan kula mireng piyambak dhawuh pangandikanipun Sang Guru Sejati ingkang lumantar tutuking Siswanipun, ewa dene ingatasing awewaton kanalaran, tumrap kula ing wekdal punika boten saged anetepaken punapa inggih kados makaten punika kawontenanipun. Nanging kula pitados bilih sadaya dhawuh pangandikanipun Sang Guru Sejati punika mesthi leresipun. Amargi sadaya wau dumadosipun amung saking pangwasanipun Pangeran, ingkang nalar boten saged andungkap, kajawi bilih sampun pinarengaken ing Pangeran, saged ngampil pangwasanipun, kangge nyumerepi kasunyatanipun.

Rehning anggenipun paring dhawuh bab dumadosipun bawana punika namung dumunung rerancagan, perlu kangge ancer-ancer, mila anggen kula nyerat ing buku punika, inggih amung kula lugokaken kemawon, punapa kawontenaning dhawuh pangandika. Amargi upami dipun terangaken mawi kanalaran kawruh lahir, yektosipun ing wekdal samangke inggih lajeng nama kinten-kinten, boten angeplegi kados nyatanipun. Dene ing tembe wingking bilih sampun dumugi ing mangsa kalanipun, bab punika dipun paringaken dados kawruh kalahiran gagrag anyar (Wetenschap), saking dhawuh pangandikanipun Sang Guru Sejati, inggih badhe dipun paringi katrangan mawi wewatoning kanalaran sacekapipun, lumantar siswa ingkang piniji tuwin gadhah dhasar dhateng kawruh bab punika. Boten beda kados kawontenaning lelampahanipun tuan Edison ing nagari Amerika, kautus amiwiti damel dilah listrik mawi wewatoning kawruh kanalaran sarta kanyataanipun.

Dene buku punika ingkang dipun perlokaken, badhe nerangaken bab dumadosipun manungsa, kewan, wit-witan sarta bangsaning lelembat (jim, setan, sapiturutipun). Wontenipun mawi nyariyosaken bab dumadining bawana, lakar inggih ugi wonten perlunipun. Kadosta dumadining anasir sekawan warni, ingkang sambet kaliyan adeging badanipun manungsa tuwin titah gesang sanesipun. Makaten ugi kawruh kasuksman, sampurnanipun inggih prayogi sumerep dhateng sangkan paraning sadaya titah gesang dalah ingkang gumelar ing Bawana punika.


## II. Ular-ularipun Juru mengeti bab TUNGGAL SABDA

Punapa tegesipun sabda?

Sabda makaten inggih kenging dipun werdeni: uni, swara, ujar, basa utawi tembung. Sanadyan sadaya wau inggih dhapur uni, swara, ujar tuwin basa, nanging menggah ing kanyataanipun, ingkang dipun kajengaken sabda ing ngriki punika ingkang anggadhahi teges: pangandika ingkang ngemu wulang wuruk (catur-pitutur), prentah, cegah t.s.p. Saminipun tembung Yunani "logos", tembung Arab "logat" sami anggadhahi teges "basa", nanging inggih basa ingkang mengku pitedah, pitutur t.s.p. wau.

Logos, logat, utawi basa-pamicara punapa pangandika ingkang mengku pitedah kasebut wau, titah manungsa boten gampil anggenipun badhe nyampurnakaken. Kanthi basa pamicara punika nedahaken bilih titah manungsa kinacek saha linuhuraken katimbang titah gesang bangsaning sato. Inggih leres ingkang ambedakaken punika yektosipun jalaran manungsa kadunungan akal-pikiran (logos) saha budi-kanalaranipun, nanging saking basa pamicaranipun manungsa, saweg saged katitik, kaukur tuwin katandhing-tandhing sapinten lebet-cetheking akal-pikiran saha budi-kanalaranipun wau.

Punapa sampun cekap kaliyan pangertosaning akal pikiran kemawon ?

Kangge badanipun piyambak saged ugi sampun cekap, nanging tumrap bebrayaning gesang sesarengan, kados kemawon inggih dereng cekap. Manawi pangerti kita namung tumrap dhiri pribadi kemawon, inggih dereng wonten pigunanipun utawi manpangatipun, sami ugi tumrap dhiri pribadi utawi masyarakat.

Kanthi wawan-sabda (rerembagan) liru pamanggih (pangertosan), antawisipun satunggal kaliyan sanesipun, pangertining akal pikiran saha budi kanalaranipun wau saweg wonten manpangatipun saha piguna ngindhakaken kawruhipun.

Dados: basa-pamicara utawi sabda-pangandika wau, sanadyan inggih awujud suwara, uni tuwin ujar, nanging inggih suwara utawi uni ingkang nedahaken saweneh barang dhateng tiyang sanes, manut putusaning akal pikiran ingkang sampun rinacik dening budi kanalaranipun.

Basa-pamicara utawi sabda-pangandika punika saya langkung wigatos malih tumrapipun manungsa, manawi tiyang nedya ngupaya pitedah leres, ingkang nuntun dhateng karaharjaning gesangipun. Mila basa-pamicara wau dados sarat mutlak ingatasing bab punika. Selak mokal pangertosan bab agami utawi piwulang-piwulangipun para andika Nabi Rasul, saged rumangsuk manahipun tiyang, manawi boten ngangge lantaran basa-pamicara utawi sabda pangandika, ingkang mengku pinten-pinten pitedah leres, wulang wuruk, prentah, cegah tuwin sapanunggilanipun wau. Pitedah agami makaten dados pepucuk pambukaning nalar pikiran, kasagedan, tata-susila tuwin kabudayanipun manungsa. Ingkang saged nginggahaken drajad kewani dhateng drajad kamanungsan, ingkang ing nglebetipun isi kamajengan, punika boten namung winates ing salebeting gesangipun saben-saben tiyang kemawon, nanging basa-pamicara ingkang ngemu pitedah leres kasebut, inggih suka tetilaran (warisan) sambet-sumambet dhateng tedhak-turunipun, ingkang saya dangu saya mindhak-mindhak kasampurnanipun, wiwit wonten titah manungsa ngantos dumugi kiyamating jagad ageng punika.

Kados ingkang sampun kula aturaken ing ngajeng, logos makaten tembung Yunani asaling makna sami kaliyan tembung Arab "logat", inggih punika "sabda" utawi pangandika menggahing suraosipun. Nanging gegayutan kaliyan kawigatosan kasebut nginggil, suraosipun lajeng saya jembar malih tebanipun, ngantos langkung saking sakridhaning pakartinipun akal-pikiran, tebih sungsatipun kaliyan asaling makna sakawit.

Kawuningana, kajawi makna basa catur-pitutur (pangandika), tembung logos ingkang ugi anggadhahi teges: pangerti, nalar saha pikir, ugi taksih saya langkung lebet malih suraosipun, inggih punika dipun tegesi : Sabda Pangandikaning Pangeran (Kalamullah), ingkang andumadosaken jagad-rat pramudita saisen-isenipun sadaya, kanthi angger-angger ingkang adil , miwah tata-tertib saha kaliyan kawicaksanan ingkang sakalangkung sampurna.

Tembung logos ingkang dipun tegesi Kalamullah (Sabda Pangadikaning Allah) kasebut, punika pinanggih wonten ing Kitab Suci Purwaning dumadi (Genesis) ingkang wiwitan ing "Prajanjian Lami" (Oude Testament) - limrahipun winastan Taurat, nerangaken dumadosing alam-gumelar (jagad-rat pramudita) saha sadaya makhluk, kanthi kawicaksananing Logos, inggih Sabda Pangandikaning Allah ingkang Maha Kuwasa.

Kasebut ing Kitab Suci Al Qur'an, Sabda Pangandikaning Allah punika boten namung winates tumrap wiwitan dumadosing alam-gumelar saisen-isenipun sadaya kemawon.

Ing Surat Yasin ayat 82 nerangaken: "Bilih pangwasaning Allah punika samangsa Panjenenganipun ngersakaken wontenipun saweneh barang, cekap nyabda "Kun" (sira dadia), lajeng wonten (dumados) sami sanalika (fayakun). Manawi boten wonten Karsa nyabdakaken punapa-punapa, inggih boten wonten dumados punapa-punapa (Ma-lam yasyak lam yakun).

Ing Kitab Suci "Prajanjian Enggal", Injil Yahya bab I ayat 1 - 3 nerangaken :

1. Sakawit ana Sabda (Logos) lan Sabda iku ana ing Allah sarta Sang Sabda iku iya Allah.
2. Panjenengane (Sang Sabda) iku sakawit ana ing Allah.
3. Samubarang apa bae iku iya Sang Sabda kang andumadekake, lan ora ana sawiji-wiji kang dumadi kang dudu saka Panjenengane kang andumadekake.

Tumrap kapitadosan Kristen, umumipun sami nganggep bilih Kanjeng Nabi Isa (Yesus) punika inggih Sang Sabda ingkang angejawantah, mila lajeng sinebut Yesus Kristus, Putraning Allah. Panganggep ingkang makaten punika, kula boten badhe amancahi, namung menggahing Kasunyatanipun (Waarheid), ingkang sinebut Putraning Allah punika Sang Kristus, dados sanes pribadinipun utawi dhirinipun Kanjeng Nabi Yesus, nanging Kristus-ipun. Pamanggih makaten punika salaras kaliyan piwulang kabatosan Tasawuf Islam, bab kawontenanipun Nur-Muhammad, ingkang ugi sinebut Nur-Datullah, nanging sanes dhirinipun Kanjeng Nabi Muhammad, ingkang dados warangkaning Nur-Muhammad wau, sanadyan inggih satunggal kaliyan sugengipun Kanjeng Nabi Muhammad, ewa samanten kedah wonten pepilahipun antawising gesangipun kuwadhagan (jasmani) kaliyan rohaninipun.

Pangandikanipun Kanjeng Nabi Muhammad: "Inni chuliqtu qabla kulla syaein wa Adamu Munjaddil fi thainatihi", suraosipun: Ingsun (inggih punika Nuripun Kanjeng Nabi Muhammad) tumitah sadurunge ana sawiji-wiji kang dumadi lan kahanane Adam isih dadi kahananing lebu. Tegesipun kuwadhaganing Adam taksih awujud sarining anasir sekawan prakawis (stof). Ringkesing suraos: gumelaripun Nur Muhammad (Nur Datullfah) punika mujudaken kababaring anasir lan gesang ingkang anggesangi (Geest en Stof), inggih kababaripun Sang Sabda ingkang andumadosaken gumelaring sadaya alam-alam dalah saisen-isenipun sadaya punika.

Manawi tiyang saged milah-milahaken antawisipun wadhag lan rohaninipun utawi Suksma lan raganipun, pribadinipun Kanjeng Nabi Muhammad kaliyan Nur Muhammad-ipun, pribadinipun Kanjeng Nabi Isa (Yesus) kaliyan Kristus-ipun, Sri Kreshna kaliyan Wisnu-nipun, kados boten badhe sulaya kaliyan piwulang taukhid (bab nyawijekaken Allah ingkang Maha Tunggal). Ringkesipun : tanpa Nur Muhammad utawi tanpa Kristus - inggih sipat sihipun Allah ingkang cinandra kanthi sesebutan Putraning Allah --­ boten badhe wonten titah gesang, amargi Panjenenganipun punika sumberipun utawi sagantenipun Gesang, ingkang anggesangi sadaya wujud, langkung malih tumrap titah manungsa, Panjenenganipun (Kristus = Nur Muhammad) - inggih sejati-jatine kang nguripi (Suksma Sejati-nipun manungsa) - punika inggih ugi dados Panuntun saha Gurunipun manungsa ingkang sejati, saha ingkang sampun sumimpen wonten telenging gesang kita sadaya.

Katrangan bab tegesing sabda, kados sampun cekap kula punggel samanten kemawon. Dados namining serat "Tunggal Sabda" punika, suraosipun inggih mormisah kemawon kaliyan katrangan tegesipun tembung Logos kasebut nginggil.

Dene kados pundi anggenipun para marsudi badhe nglenggahaken suraosing serat Tunggal Sabda punika, namung kasumanggaken saha kapasrahaken dhateng keparengipun para marsudi Kasunyatan piyambak-piyambak.



## III. Tegesipun tembung ISLAM

1. Islam kapirit saking asaling tembung **Aslama** tegesipun: **manut miturut** (mituhu).
2. Islam kapirit saking asaling tembung **Salima** tegesipun: **rahayu.**
3. Islam kapirit saking asaling tembung **Salmi** tegesipun: **damai** (rukun).
4. Islam kapirit saking asaling tembung **Sullami** tegesipun: **andha.** 

Makaten manut katrangan saking saweneh sarjana Islam ingkang ahli dhateng kawruh Saraf (Woordafleiding = Etymologi).

Suraosipun:

1. **Manut miturut** (mituhu) sinartan kalantipaning manah kanthi raos bekti nindaki sadaya dhawuh, nebihi sadaya pepacuh, ingkang kadhawuhaken Pangeran (Allah) lumantar Utusanipun. Wondene sejatining bekti punika sampun ngemu (isi) pitados, isi raos tresna (seneng) dhateng ingkang dipun bekteni, yen makaten sampun mesthi kemawon tansah kadunungan eling.

2. **Rahayu** ing ngriki pikajengipun: rahayuning budi, remen dhateng prakawis leres, boten nate cidra, temen pangucapipun saha jujur (suci manahipun).

3. **Damai** (rukun) punika remen dhateng tindak perdamaian (karukunan) kanthi dhasar sih-katresnan dhateng sasami, remen dhateng pawong mitran utawi pasadherekan, ngangkah dhateng karaharjaning bebrayan sesarengan (masyarakat).

4. **Andha** punika pirantos kangge menek (minggah) urut tataran, saking talundhak ingkang ngandhap piyambak ngantos dumugi tataran ingkang nginggil. Punapa ingkang dipun sanepakaken andha, inggih punika tataran piwulanging agami, kados ingkang sampun kalimrah winastan: sarengat, tarekat, hakekat, tuwin makrifat.

Terangipun:

a. **Sarengat** kaupamekaken sepeting klapa.
b. **Tarekat** minangka bathokipun.
c. **Hakekat** isinipun ingkang wujud klapanipun.
d. **Makrifat** pengolahipun klapa sagedipun ngedalaken lisahipun.

Tiyang ingkang nedya angsal lisahing klapa, inggih kedah ngupakara (ngonceki) sepetipun rumiyin, lajeng bathokipun, salajengipun bilih sampun kecukil klapanipun, kedah dipun olah ngantos dumugi dadosipun lisah klentik, manut samesthining sarat-saratipun pangolah.

Kawuningana, sadaya agaminipun para andika Nabi Rasul (Nabi Utusan) punika nama agami Islam sadaya. Kadosta ingkang cepak kemawon: agaminipun Kanjeng Nabi Musa (ampilanipun nama Kitab Suci Tauret); agaminipun Kanjeng Nabi Isa (Yesus), Kitab Suci ampilanipun nama lnjil, saha agaminipun Kanjeng Nabi Muhammad, Kitab Suei ampilanipun nama Al Qur'an. Sadaya agami Rasul punika agami ingkang leres saking Wahyuning Allah.

**Rukuning Agami.** 

Agami ingkang leres punika kedah madeg wonten ing kekiyatan tigang prekawis, kadosta:

1. Iman (piyandel) ingkang leres.
2. Islam (kados suraosipun tembung Islam kasebut nginggil).
3. Ihsan (saening bebuden).

Terangipun:

1. **Iman** (piyandel) ingkang leres, inggih punika keyakinaning manah: boten wonten sesembahan ingkang leres kajawi namung Allah Ta'Ala piyambak. Makaten ingkang dados gegebenganipun sadaya agami Rasul wau, ingkang limrahipun winastan Sahadat Taukhid. Nekseni dhateng kasuwijenipun ingkang Maha Tunggal (Allah Ta'Ala) wau. Manawi tiyang sampun pitados dhateng Allah, sampun samesthinipun inggih ugi pitados dhateng Utusanipun, dhateng wet-wetipun (Kitab-kitabipun ingkang dados ampilanipun para Rasul kasebut), dhateng para Malaikatipun, dhateng Angger-angger Langgeng ingkang netepaken pepesthenipun awon-sae, jalaran ngundhuh wohing pandamelipun; ugi pitados dhateng dinten pungkasaning Jagad (kiyamat), inggih punika kiyamating jagad sagir (jagad alit) lan jagad kabir (jagad ageng), amargi sadaya barang ingkang boten langgeng punika mawi watesan; ingkang tanpa watesan utawi ingkang langgeng punika namung Allah piyambak. 

2. **Islam,** suraosipun sampun kawursita ing nginggil.

3. **Ihsan,** tegesipun: saening bebuden, alusing bebuden, luhuring bebuden tsp. Sabda pangandikanipun Kanjeng Nabi Muhammad: "Addinu husnul khulk" suraosipun "Sejatining agama iku beciking bebuden". Menggahing piwulangipun Kanjeng Nabi Muhammad, ingkang nama saening bebuden punika: namung manembah dhateng Sesembahan ingkang Leres (Allah Ta'AIa) kemawon, sampun ngantos mangro-tingal, saha bekti dhateng Panjenenganipun tuwin dhateng Utusanipun, ingkang remenipun (tresnanipun) ngungkuli dhateng sanesipun. Sagedipun tumindak ingkang kados makaten punika, manah kedah sinucenan kalayan watak utami utawi budi pekerti ingkang mulya, kadosta: sabar, rila, narima, temen, budi luhur t.s.p.

\###### END SECTION I #####

**ular-ular 11-19**

## Ringkesing suraos

Sadaya ketrangan kasebut nginggil, bilih kapendhet sari-sarinipun (pathinipun), sampun manuksma wonten ing pengetan buku cangkingan angka satunggal, nama serat "Hasta Sila", inggih punika pengetaning wejanganipun Sang Guru Sejati (Suksma Sejati) ingkang kadhawuhaken lumantar Siswanipun peparab Raden Soenarto ing Surakarta. Caraning serat cariyos kapendhet liding dongengipun, marah prakawis punika.

**Tepa-palupi.** Saweneh ngulami Islam nerangaken, bilih sadaya ingkang kamot wonten ing Al Qur'an punika suraosipun ingkang wigatos piyambak karingkes wonten ing **surat Fatihah.** Punika pepiridan saking Hadist ingkang dipun riwayataken sekabat Ubay bin Kaab saking Sekabat Abi Hurairah, dhawuhipun Kanjeng Nabi makaten suraosipun: Gusti Allah ora nurunake Kitab Tauret, Injil, Zabur lan Al Qur'an, kajaba kang surasane wus kawengku aneng ing pathining Al Qur'an, kang ngemot pitung ayat kang diwaca marambah-rambah ing sajrone salat, yaiku surat Fatihah.

Jalaran surat Fatihah punika sampun ngewrat bab pamuji, panyuwunan dhateng Allah, bab kumawula, pangibadah (ngestokaken sadaya dhawuh, nebihi sadaya pepacuh), tuwin katrangan-katrangan pangebang, pangancam, saha ngewrat garis-garis ageng tumrap hukum-hukum lahir-batos ingkang kasebut ing sawetahing Al Qur'an punika.

Salajengipun wonten katrangan malih saking ngulami Islam sanesipun, ingkang limrahipun para ngulami ugi sampun sami nyumerepi saha mangertos, bilih suraosipun Fatihah karingkes wonten ing lafald: "Bismillahir' rahmanir'rahim"; suraosipun lafald punika karingkes malih wonten ing huruf "Ba", ingkang anggadhahi teges Sabdaning Pangeran: "Bi kana ma kana, wa bi yakunu ma yakun; suraosipun kirang langkung: "Kalawan Ingsun dumadine kabeh kahanan kang wus gumelar, lan uga kalawan Ingsun bakal dumadine kahanan kang durung kebabar." Wallahu alam.

Bilih kawawas saking Kasunyatanipun, Sabda Pangandikaning Pangeran ingkang makaten wau, lajeng nggadahi teges, bilih sadaya ingkang gumelar punika dumadosipun (wontenipun) saking kurbaning Pangeran, anggening ngurbanaken Pribadinipun sarana panguwasa kebabaripun pamoring anasir sekawan prakawis saha gesang ingkang anggesangi (Geest en stof), lajeng kebabar dados sagung ingkang gumelar punika. Katrangan ingkang makaten kalebet babagan Tauhid ingkang luhur. Mila sagedipun kita wangsul dhateng Asal-Kamulan ingkang Luhur tuwin Langgeng punika, jnggih kedah sarana kurban, tegesipun nyelak dhateng Pangeran (Allah) ingkang asipat "Sih", inggih ingkang dados Kalulutipun gesang kita para manungsa.

Kita boten saged cecelakan kaliyan Allah, manawi kita boten nunggil laras (runtut) kaliyan sipat-sipating Allah. Sadaya ingkang saged tetunggilan (kempal) punika manawi nunggil laras. Makaten punika sampun dados sarat mutlak tumrap tiyang ingkang nedya nyelak dhateng Pangeran. Manawi dereng saged nunggil laras, nadyan nglampahana samadi ngantos pedhot boyokipun, inggih tanpa guna kemawon, jalaran boten wonten margi ingkang saged anggandheng piyambakipun kaliyan kawontenaning Pangeran. Kados pundi marginipun, inggih punika sampun kawrat wonten ing teges-teges suraosipun piwulanging para andika Nabi Rasul kasebut nginggil. Makaten ingkang dados sari-sari (pathi)-ning Pitedah Leres saking Allah ingkang winahyokaken dhateng para Nabi Utusanipun.


## IV. SUCI

Pamanggihipun golongan Islam ingkang ahli Tasawuf makaten :

Pandamel ingkang pantes linuhuraken ing manungsa inggih punika: kasucian. Sadaya kamulyan tuwin kautaman punika gegandhengan kaliyan kasucian wau. Islam punika dhasaripun suci, mila inggih boten kenging rinegedan sakedhik kemawon; sanadyan namung sakedhap inggih boten kenging, amargi Islam punika menggahing hakekatipun boten tumrap dhateng sintena ingkang boten suci:

1. **Sucining kalahiran,** pangangge tuwin tetedhan.
2. **Sucining indriya,** inggih punika enget dhateng sadaya cecegahing syara' (sampun ngantos nerak pepacuh).
3. **Sucining manah,** inggih punika nilar sadaya wewatakan awon, upaminipun tegelan (boten gadhah tresna utawi boten gadhah welas asih), drengki, bengis (wataking sato-galak tuwin setan), sapanungilanipun.

Tiga-tiganing lampah kasucian kasebut punika sejatining martobat (taubah), ingkang ateges mengkeraken utawi nilar samukawis jejember lahir-batos, ngantos dumugi ing kasucian yektos. Manawi sampun dumugi ing kasucian sajektos, suryaning piyandel (Iman) saweg saged sumunar wonten ing manahipun, temah saged nyumerepi dhateng sejatining Islam, sarta ing salajengipun nunten katuntun dumugi ngilmuning Pangeran (Kawicaksanan).

Ing salebeting tiyang gesang angayom wonten ing sangandhaping kawicaksananing Pangeran ingkang boten ewah gingsir, kita wajib sumungkem angluhuraken Panjenenganipun, tuwin anggadhahana raos lingsem bilih kita nerak angger-anggeripun, jalaran Panjenenganipun tansah miyarsa tuwin ngudaneni batos kita.

Salat (sembahyang) punika boten mungguh dipun lampahi tanpa wulu (nuceni badan), samanten ugi tiyang inggih boten saged dumugi ing ngilmuning Pangeran (Kawicaksanan) tanpa sucining batos. Kados dene tiyang wulu (nenuci badan) kedah ngangge toya ingkang murni (dede toya ingkang sampun dipun angge), makaten perlunipun murnining taukhid (ingkang boten kacampuran) kangge manggihaken sucining batos. Bab sucining batos punika Kanjeng Nabi Muhammad paring pralampita wonten ing donganipun makaten: "Dhuh Pangeran, mugi anucekna manah kula saking lelamisan" (munafik).


## V. TATARANING TAUKHID

Tumrap wonten ing panyawangipun para ahli Tasawuf undha-usuking taukhid punika wonten 4 drajad:

1. Anggenipun ngucapaken kalimah tayibah "La ilaha ill' Allah" (= ora ana Pangeran kang sinembah kalawan sabener-benere kajaba Allah), punika namung wonten ing lathi kemawon, boten kasaksen ing manahipun. Makaten punika nama lelamisan, boten saged mitulungi punapa-punapa tumrap benjing satanginipun saking kubur.

2. Anggening ngucapaken kanthi kasaksen ing manahipun (manahipun tumut ngucapaken), kados ingkang tumindak wonten ing antawisipun tiyang limrah, utawi saya yakin malih manahipun dhateng suraosing piwulang usuluddin (sipat kalih-dasa tuwin sapanunggilanipun), kados ingkang tumindak wonten ing golonganing para ngalim. Makaten punika cethaning pangucapipun taukhid, saha saged ngluwari tiyang, medal saking wewengkoning kasaripun lampah nyakuthokaken Pangeran (grof polytheisme): nyembah kayu watu sasaminipun. Punapa dene saged ngentasaken saking naraka tuwin andumugekaken ing Swarga

3. Tataran ingkang kaping 3 punika kawontenaning Pepadhang (Nur) ingkang sumorot ing dalem manah inggih kebabaripun ingkang sipat "Esa" (Tunggal), ingkang minangka panceripun sagung dumadi (Nur Muhammad = Dzat Allah), inggih ingkang nyababaken wontenipun sadaya ingkang gumelar punika.

Tataran ingkang kaping 3 punika radi wonten bedanipun kaliyan keyakinanipun tiyang limrah saha para mukmin ingkang alim (intelectuele theist). Keyakinan ing tataran angka kalih punika taksih marangka jiwa, nanging tataran angka tiga punika ateges ngruwat jiwa wudhar saking bebandan ingkang ngunjara gesang (Suksma). Tiyang saged binuka netraning batosipun, nekseni piyambak kanthi karaos wonten ing telenging sanubaripun dhateng kawontenanipun pamoring Kawula-Gusti, nanging taksih karaos dhateng bedanipun Kawula lan Gusti. Inggih amargi taksih karaos beda wau, piyambakipun saweg dumunung wonten ing dalem kahanan "Loroningatunggal", nama dereng sampurna panunggalipun. Ewa dene inggih sampun gadhah raos boten nate pisah kaliyan Gusti Allah, kados ingkang kadhawuhaken wonten ing Qur'an: "Wa hua ma'akum ainama kuntum", suraosipun (tafsir): Ana ing endi bae sira, ing kono Ingsun uga bebarengan kalawan sira."

4. Dene tataran ingkang kaping sekawan punika kawontenan ing dalem Nur-ing Pangeran ingkang saged ngluluhaken raosipun Siswa, luluh ing dalem kahanan Tunggal. Kraos kanthi yakin bilih gesang punika nyata namung satunggal, sanadyan katingalipun ing netra-kepala pepisahan satunggal kaliyan sanesipun, nanging kejatenipun ingkang gadhah sipat wujud (Ana) punika inggih namung satunggal, dene perangan ingkang kenging risak saha kasatmata punika malah kawastanan ngadam (tegesipun: suwung = ora ana). Makaten punika (luluh ing dalem kahanan tunggal) pepindhanipun kados dene kawontenaning laslasanipun alusing lebu (stofdeeltjes), ingkang nglayang wonten ing salebeting hawa, ugi boten kasatmata wonten ing salebetipun soroting surya. Alusing lebu wau boten katingal, boten sebab saking ical utawi sirna, punapa dene lajeng dados surya; boten makaten, nanging amargi sakit sinaring surya ingkang sakalangkung mblerengi, mila kawontenaning alusipun lebu wau lajeng boten katingal wonten ing sesawangan. Makaten ugi kawontenaning Roh (Jiwa) punika inggih dede Pangeran, ugi boten sirna kawontenanipun.

lcal kaliyan boten katingal, punika kawontenan kalih ingkang beda. Manawi jengandika ngilo punika jengandika boten ningali kacanipun, amargi jengandika prasasat angluluhaken kaca wau dados satunggal wonten ing layanganipun pasuryan jengandika, punapa dene jengandika inggih boten badhe carios bilih kaca wau boten wonten utawi dados layangan (schaduw). Kosok wangsulipun ugi boten badhe carios, layangan punika dados kaca.

Kados makaten punika sanepanipun tiyang ingkang nyumerepi (makrifat) kawontenaning kekiyatanipun Pangeran ingkang gumelar wonten ing nglebetipun sadaya makhluk (dumadi) boten wonten bedanipun. Drajad punika sinebut dening para ahli makrifat: "rumesep ing dalem kahanan tunggal" (opslorping in monotheisme). Tataran punika sampun saged anekseni kados pundi kapanduking raos tumrap dhawuhing Pangeran ing Qur'an: "Walahu aqrabu min hablil warid" (suraosipun: Pangeran iku luwih cedhak katimbang ototing gulu). Kados cekap samanten kemawon anggen kula damel ular-ular kanthi pangajeng-ajeng sageda nambahi padhanging penampi dhateng pitedahipun Sang Guru Sejati ingkang kasebut ing serat "Tunggal Sabda" punika.


## VI. Wewahan katrangan bab NUR MUHAMMAD

**Sekar Asmaradana**

1. Kasmaran arsa ngleluri, aluran caritanira, ing sifat kabatosane, nenggih Jeng Nabi Muhammad, kang wus kawrat neng kitab, isi kawruh adi luhung, yeku Hadis namanira.

2. Purwane ingkang winarni, ing Hadis kang wus jinarwan, sakabat Jabir namane, angadhep timbalanira, Jeng Nabi Rasullullah, nyuwun dhawuh kang satuhu, ing reh Paduka pan dadya.

3. Pandaming jagad sakalir, raharjane kang buwana, lan minangka wawakile, teteping yayah renamba, tuwin malih sadaya, saisining Rat sawegung, kasarira ing Paduka.

4. Milamba dahat kapengin, muga Paduka akarsa, paring dhawuh ing yektine, paran sangkaning dumadya, kawontenan sadaya, jroning alam maksih suwung, gennya nitahken Hyang Esa.

5. Mangkono sawusnya titi, Jeng Nabi Muhammad lingnya, heh Jabir wruhanta mangke, yen sirarsa ayun wikan, gaibing Hyang Wasesa, miwah samudayanipun, asale ing mulanira.

6. Titahing Hyang ingkang dhingin, iku Nuring Nabinira, saka Nuring Pangerane, yeku kang ingaranan, prabaning Nur Dzatullah, Nur Muhammad tegesipun, Cahya kang sinanti pudya.

7. Mider nglangut tanpa tepi, kiter kalangan winahya, atas kodrat-iradate, Pangeran kang Maha Kwasa, duk maksih sepi-sepa, sonya ruri ngadam ma'dum, lauhil mahful durung ana.

8. Kalam panurat lan malih, suwarga lawan naraka, malaekat apa dene, bumi langit lintang-lintang, srengenge rembulannya, manungsa lan pra lelembut, kabeh uga durung ana.

9. Dupi wus praptaning wanci, dening Allah keparengnya, nitahake dumadine, Nur Muhammad gya pinerang, dadya patang perangan, pinasrahan wajibipun, nambut karya bebarengan.

10. Perangan kapisan dadi, sinebut kalam panurat, lauhil mahful kapindhone, Ngaras Kursi katrinya, prapteng perangan ping pat, pinecah ing Karsanipun, uga dadi patang panthan.

11. Papanthanira makarti, dadi langit sapanthanya, panthan kadwi ing bumine, panthan katri Swarga nraka, panthan catur binagya , tan siwah kawahyeng ngayun, patang bageyan tinata.

12. Sabageyan sinung kardi, cahyaning paningalira, para uwong mukmin kabeh, kapindhone kang Nur dadya, tyasing wong mukmin uga, mring makrifat ing Hyang Agung, katelunya ngrangkep karya.

13. Nur piyandelireng janmi, yeku kalimah sahadat, wus kinawruhan lafale, ya: La ilaha il'Allah, Muhammad Rasulullah, kaping pate kang amengku, daya soroting Pepadhang.

14. Saisine bumi langit, srengenge lintang rembulan, apadene dinadeke, wiji mula bukanira, gumelar ngalam donya, kang kumlip kumethip iku, sajagad tanna kliwatan.

15. Titi sabdanya Jeng Nabi, tumrap kebatosanira, tuwin malih kejatene, myang ing asal kamulanya, gesanging titah samya, titis wijang tanna gangsul, tetep musthikaning Jagad.

16. Telenging kawruh mumpuni, dadya pandam pangauban, tetep ngayahi titahe, liruning yayah renanya, Guruning Jagad Raya, mangka tandha yektinipun, pilih janma ngestu pada.

17. Anilapken tan nanggapi, lir pendah upaminira, cinandra kadya mendane, kang nilapken pangonira, sayekti manggih sasar, ing margi tan wande pangguh, minangsa ing singarodra.

18. Ewuh ayaning ngaurip, yen tan wruh sangkan paranya, azali Ian abadhine, tangeh lamun bisaa, mbatang pitakonira, memeting cangkriman hidup, komet aneng panyurasa.

19. Yen rasane tan den wruhi, kawruhe dadi rubeda, nora bisa nemu rose, rarasing rasa puniku, neng sirnaning pangrasa, resresing ati wus lebur, kababar Sirullahira.

20. Srananipun kang prayogi, gegulang bekti lan pasrah, pracaya lawan elinge, sarira tri pinanjara, srengat tarekatira, tuwin ing hakekatipun, ugi perlu linampahan.

21. Prapteng ing makrifat titi, binudi ywa kongsi lena, watak lawan bebudene, tatag tanggon lan santosa, mantep pangastutinya, nalangsa maring Hyang Agung, Dzat ingkang asifat Esa.



## VII. PIWELINGIPUN SANG GURU SEJATI (SUKSMA SEJATI) DHUMATENG PARA SISWA.

Minangka pepenget dhateng para siswa murih wilujenging lampah, perlu ing ngriki kapethikaken piwulangipun Sang Guru Sejati, ingkang kamanah wigatos, inggih punika sesulang dhateng para sadherek, ingkang sami kepareng nyinau piwulangipun Sang Guru Sejati (Suksma Sejati) wonten ing dalemipun sadherek R.T. Hardjoprakoso, kaleres ing dinten Kemis Paing, angrintenaken tanggal 1 wulan Ramlan, taun Dal 1863 utawi kaping 28 Desember 1932, bab lampah-lampahipun tiyang maguru, kados ing ngandhap punika.

Ing sarampungipun anggening sami bawa raos, nyuraos piwulang "Hasta Sila", kadang R. Soenarto nampi dhawuhipun Sang Guru Sejati ingkang tumuju dhateng para ingkang sami lelenggahan, suraosipun makaten:

Ing sarehning umumipun para sadherek ing tanah Jawi, punika sami remen gegulang saha maguru kawruh kasampurnaning gesang, ingkang limrahipun winastan ngelmu tuwa utawi ngelmu sejati, mila ing dalu wau Sang Guru Sejati paring dedongengan sawetawis bab kawontenanipun para guru ngelmu kasampurnan kasebut, ingkang kaperang dados 3 perangan, kadosta :

1. **Guru wadhag,** pikajengipun: manungsa ingkang mulang muruk prakawis kawruh kasampurnan (Kasuksman = Kebatosan).

2. **Guru gaib,** ingkang boten katingal, nanging saged dipun sumerepi sarana indriya alus, ugi saged angejawantah katingal wewentehan dening indriya wadhag.

3. **Guru ingkang sinamar,** sampun dumunung wonten ing telenging gesangipun satunggal-tunggaling tiyang, inggih ingkang sinebut "Suksma Sejati", "Nur Muhammad" utawi "Christus".


1. **Guru wadhag** punika wonten kalih warni: nistha lan utami, utawi ingkang nyata kaliyan ingkang boten nyata.

Panitikipun ingkang nistha wau makaten:

a. Manawi wonten tiyang ingkang taksih kirang seserepanipun, dereng sampurna kawruhipun, boten sumerep dhateng kasunyatanipun, sampun wani ngedegaken paguron, mulangaken kawruh kasampurnan, jalaran anggadhahi kasekten sakedhik kalih kedhik, sugih jopa-japu ingkang manjur tuwin sapanunggilanipun, punapa dene anggenipun jumeneng wiku wau namung perlu kangge ngupados panggesangan, punika guru nistha namanipun, tur kawruhipun boten sampuma, mila sayogi botcn dipun guroni.

**halaman 19-28**<br/>

b. Panitikipun guru ingkang nyata, punika kedah kawawas rumiyin, punapa tiyang wau saras utawi jangkep engetanipun, punapa mangertos dhateng hukum-hukum agami tuwin wewatonipun agami ingang leres (haq), sarta punapa inggih mangertos dhateng angger-anggering praja, sanadyan namung sawatawis ing ngatasing tata-tentrem tuwin kawilujenganing gesang bebrayan. Sasampunipun makaten lajeng dipun pratitisaken malih, punapa tiyang wau anggadahi budi-pekerti ingkang mulya (sae), upaminipun kados ingkang kawrat wonten ing serat **"Hasta Sila".** Punapa piwulangipun nuntun dhateng karahayoning donya akherat, utawi minggahipun malih dhateng kasampurnaning gesang sejati, sarana anut lampah ingkang andumugekaken ing pamudharaning gesang.

Manawi nyata makaten sanadyan inggih dereng ngepleki 100%, ewadene inggih sampun kenging upami dipun guroni, amargi guru punika yektosipun namung nedahaken margi utawi suka wiji. Mila dumugining kasunyatan inggih gumantung dhateng murid, punapa margi pitedahing guru yektos dipun lampahi. Utawi wiji wau sagedipun thukul subur gesangipun, salajengipun saged ngundhuh wohipun, ugi gumantung pangupakaranipun murid. Awit saking punika kathah kemawon murid ingkang mituhu dhateng wulanging guru, diwasanipun saged ngawonaken gurunipun.

Para siswa sayogi nelad mituhunipun Sang Sena dhateng gurunipun wadhag, inggih punika Dhanghyang Drona, punapa dene kasantosaning manah anggenipun nggayuh geyonganing kayun. Bebasanipun dipun purih nggebyur dhateng telenging samodra meksa dipun tempuh, saking anggenipun mituhu dhawuhing guru.

2. **Guru gaib** punika cacahipun maewu-ewu boten kasatmata, nanging inggih saged dipun sumerepi sarana ngeningaken cipta utawi samadi, ugi saged madhag ngeja wantah (ngangge badan ciptaan utawi badan wadhag), punika wonten kalih perangan, kadosta: 
a. Wonten ingkang tuntunanipun punika manut garis utawi anjog dhateng Ka-Allahan, nanging boten saged andumugekaken ing Kasampurnan-Sejati (Katentreman Langgeng).
b. Wonten ingkang tuntunanipun manut garis utawi anjog dhateng Ka-Dewatan.

3. **Guru ingkang sinamar,** ingkang sampun nunggil kaliyan Roh Sucinipun para manungsa, punika Guru ingkang Sejati, inggih ingkang sinebut "Suksma Sejati".

Guru ingkang Sejati, inggih Suksma Sejati boten dumunung wonten ing jagad Wetan utawi Kilen, ugi boten dumunung wonten Ler utawi Kidul, nanging sampun dumunung wonten ing batos kita piyambak-piyambak. Mila sami dipun gegulanga sagedipun pitados yektos dhateng kekiyatan saha pepadhanging batosipun piyambak, kados ingkang sampun keterangaken ing serat punika kasebut ing ngajeng, murih anggampilaken lampah anggening badhe pinanggih kaliyan Panjenenganipun ing telenging batosipun piyambak, sarana mituhu anindaki margi Rahayu wolung prakawis, kados ingkang sampun kasebut ing serat **"Hasta Sila".**

Makaten menggah kawontenaning guru-guru sadaya wau ingkang kenging utawi prayogi dipun guroni, saha ingkang boten prayogi dipun guroni. Ewadene sadaya wau meksa kapasrahaken dhateng kamardikaning karep utawi pamilihipun tiyang piyambak-piyambak, manut tekad ingkang sami linampahan piyambak-piyambak.

Makaten menggah wosing suraos saking dhawuh pangandikanipun Sang Guru Sejati (Suksma Sejati) dhateng kita lumantar kadang R. Soenarto wonten ing pasamuan bawaraos kasebut nginggil.

Tutuping atur kula, sarehning Eling-Pracaya-Mituhu, punika pancen sampun dados sesanggeman utawi tekadipun Jiwa kita piyambak, punapa dene watak utami gangsal prekawis: Rila-Narima-Temen-Sabar-Budiluhur, punika inggih pancen sampun dados dhasaring sipatipun Jiwa piyambak, mila sadaya dhawuh pangandika punapa pitedahipun Sang Guru Sejati (Suksma Sejati) samangke punika, tegesipun inggih amung ngambali ngengetaken malih dhateng kita sadaya, ingkang sami kasupen dhateng sesanggemanipun ing jaman arwah, supados ing gesangipun wonten donya samangke saged dados kanyataan ingkang kababar ing tindak (afngal), satemah saged anekseni sayektos dhateng kawontenaning sesembahanipun ingkang Sejati saha Utusanipun ingkang Langgeng, ingkang tansah nuntun lampahipun, sagedipun anjog ing Kasampurnaning Gesang Sejati, saha nuntun tindak rahayu wonten ing salebeting gesang bebrayan kanthi ambabaraken darma suci, manut kalenggahanipun piyambak-piyambak, nuju dhateng tata tentreming jagad saha raharjaning masarakat.

## VIII. SANGKAN PARAN

Sarana ingkang prayogi murih katuntun enget dhateng pejah, punika manawi tiyang purun niti saha migatosaken yektos dhateng ewah gingsiripun kawontenan ing sakubengipun, ngantos boten wonten sawarnining kasenengan donya utawi kanikmatan donya ingkang dipun tresnani saha dipun pengini wau, ingkang boten kenging ing risak, sirna utawi pejah, dumugi gesanging kuwadhaganipun piyambak ingkang sanget dipun tresnani ugi boten langgeng, punapa dene pikir saha pepenginanipun inggih boten lana, sakedhap-sakedhap santun pamikir saha pepenginan enggal. Ing saben-saben pepenginanipun kadumugen, sakedhap malih sampun bosen utawi gela, santun ingkang dipun pengini, makaten ing salajengipun tanpa wonten tuwukipun saha pamaremipun. Manawi boten kadumugen pepenginanipun utawi koncatan ingkang dipun tresnani, kadosta: kecalan bandha, kasripahan, nandhang sakit, ical pangkatipun, tuwin kataman ing reribed sapanunggilanipun, ingkang adhakan kemawon lajeng nandhang susah, sedhih, giris, was sumelang tuwin sapanunggilanipun ngantos bebasanipun sadaya kasenengan donya punapa kanikmatan donya, punika bilih dipun tresnani, namung dados bawaning gendhing kasusahan utawi panandhang kasangsaran kemawon. Lahir -- susah, sakit inggih susah, sepuh - - susah, pejah ugi susah; cinaketan kaliyan ingkang boten dados manahipun susah, koncatan ingkang dipun tresnani susah; cekak aos sadaya katresnan dhateng barang ingkang boten langgeng punika namung dados wijining susah utawi panandhang kemawon , ngantos laeuting ginem: kauripan ing donya iku mung kebak panandhang (kasangsaran). Boten wonten sipating kawula (makluk) - wiwit raja dumugi para fakir miskin - ingkang saged mrucut saking sadaya panandhang (kasangsaran) wau.

Manawi sadaya kawontenan kasebut ing nginggiL sampun saged karaos wonten ing manahipun, punapa inggih tiyang boten sumedya ngupados jampinipun, usada punapa ingkang saged nawaraken sesakiting donya ingkang anggegirisi wau. Mangka bilih dereng sampurna gesangipun, utawi dereng dumugi ing Pamudharan, tiyang kapeksa kalahiraken dhateng donya malih, nandhang kasangsaran ingkang kados makaten wau terus-terusan, tanpa saged manggih katentreman ingkang sejati . Mila usadanipun boten sanes inggih namung kedah netepi suraosing piwulang Hasta Sila, utawi piwulang rahayu sanesipun, ingkang saged nuntun dumugi kasampurnanipun.


Sanadyan ing piwulang punika Sang Guru Sejati paring pitedah bab gesang tumimbal lahir, inggih punika ing sasampunipun pejah nilar kuwadhaganipun, bilih taksih amengini kadonyan utawi kanikmatan ingkang boten langgeng, ing tembe badhe tumitah wangsul dhateng donya malih; ewa dene pitedahipun Sang Guru Sejati ing bab punika meksa beda kaliyan ingkang limrahipun dipun wastani "teori reinkarnasi" utawi kawruh panitisan ("zielsverhuizing"), amargi ing piwulang mriki boten anocogi dhateng katrangan: sakawit tumitah dados bangsaning pelikan, lajeng manjanma dados tetuwuhan, tetuwuhan dados kewan, kewan lajeng dados manungsa tiyang wanan, saking tiyang wanan lajeng manjanma dados tiyang pareden utawi padhusunan, nunten majeng-majeng dados golonganing sarjana sujana (intellectuelen) ingkang ahli pamikir, majeng-majeng dados siswaning Guru Gaib (Guru Dewa), tuwin sampurnanipun (boten badhe tumitah gesang dhateng donya malih) kedah manawi sampun dumugi tataraning drajad ingkang sinebut: Mahatma = Guru Gaib (Meester van Wijsheid), Adept tuwin sapanunggilanipun, ingkang dipun lampahi ngantos pinten-pinten atus panjanman saha milyunan tahun, punapa dene ing salajengipun, wonten ing tataran Guru Gaib wau taksih kedah mangun kamajenganipun, anginggahi tataran ingkang langkung inggil malih, wonten ing paprentahan gaib ingkang sinebut "innerlijke regering der wereld" saking pasadherekan suci ingkang agung, (de Grote Witte Broederschap) .

Nanging kasampurnan utawi pamudharan wau (wangsul dhateng Pangeran utawi asa! kamulanipun ingkang luhur) punika tumrap sadhengah tiyang (boten mawi matesi bodho pinteripun), janji tiyang purun tumindak setiyar ingkang leres utawi pratitis, inggih punika ingkang temen-temen sampun saged anglampahi tetep kados suraosing pitedah rahayu wolung prekawis kasebut ing serat Hasta Sila.

Amargi ing piwuIang ngriki boten angakeni dhateng kalanggenganipun sang pribadi, ingkang misah saking panunggalipun. Sok taksih gumana, mribadi utawi misah saking panunggalipun, boten perduli titah suci, jawata punapa malaekat ingkang luhur piyambak, sanadyan namung wujud cahya, mesthi taksih sirna, kenging risak utawi pejah. Terangipun bab punika kawrat ing wingking piyambak, katranganipun juru mengeti bab "Pathining (Sarining) piwuIang Hasta SiIa", gandhengipun kaIiyan lampah Pamudharan.
 
Ing sarehning bab gesang tumimbal lahir punika boten gampil dipun sekseni kasunyatanipun tumrap umurning tiyang, punapa dene katrangan bab punika (tumimbal lahir), namung dados sempalaning (panging) kawruh utawi panging kawruh ke-Suksman, dede deleging rembag utawi uwiting kawruh ingkang dados gegayuhan, mila tiyang boten perlu komet bab punika, langkung-Iangkung padudon ingkang namung awewaton nalar saha buku, ngantos angicalaken wanci, ingkang langkung perlu kaangge migatosaken lampah punapa utawi kasucian pundi ingkang saged andumugekaken kasampurnanipun (pamudharanipun). Dene "teori reinkarnasi" ingkang nerangaken tumimbal lahir kaping pinten-pinten ewu panjanman, utawi kathah-kathahipun namung kaping pitu tumrap drajad ingkang sinebut "Sotapana" kados panganggepipun tiyang agami Budha, punika kaanggepa kemawon satunggaling panging kawruh ingkang kenging dipun ajengi utawi boten, ing sadherengipun tiyang saged anekseni piyambak kasunyatanipun.
 
Mangsa borong, amung Pangeran piyambak ingkang langkung ngudaneni.

## IX. PATHINING PIWULANG HASTA SILA

**Sambetipun kaliyan margining kasampurnan utawi lampah pamudharan.**

### (I) Ular-ular

Ing sarehning wonten ing panutuping sabda Sang Guru Sejati sampun angandikakaken saha paring katrangan sawatawis bab Pamudharan tuwin lampahipun (kedah nuceni manah kita sarana kinumbah ing pathining Hasta Sila), mila murih adamel pamaremipun para marsudi ingkang sami kasdu maos piwulang serat "Sangkan Paran" punika, juru mengeti kepeksa badhe nerangaken rancaganing suraosipun pitedah saking dhawuhipun Sang Guru Sejati ing bab punika, nanging inggih amung kula pethik saperlunipun saha kababaraken sarana tetembunganipun juru mengeti piyambak.

Ing saderengipun ngrembag pathining Hasta Sila, langkung rumiyin juru mengeti badhe nerangaken bab-bab ingkang perlu, sambetipun kaliyan piwulang rahayu wolung prekawis (Hasta Sila), ingkang saged nuntun kita anjog ing gapura Pamudharan, utawi kasampurnaning kalanggenganipun Gesang, inggih Kedhatoning Kamulyan langgeng.

Pamudharan punika punapa?

Pamudharan punika pungkas-pungkasaning gegayuhanipun gesang. Tegesipun kados pundi?

Tegesipun: mardikaning gesang, ruwatipun saking bebandaning para cidranipun kawontenan ingkang owah gingsir, kalis saking wasesaning angger-angger kodrat, satemah saged luwar saking lampah jantraning gesang ma-rambah-rambah (tumimbal lahir) ingkang kebak isi warni-warnining panandhang kasangsaran ing donya.

Punapa pamudharan punika inggih tumrap sadhengah tiyang?

Pamudharan punika kasedhiyakaken dhateng sadhengah tiyang, boten mawi matesi dhateng bangsa, golongan, kapitadosan, drajad, pangkat, jaler ­ estrinipun tuwin umur, jer punika pancen gegayuhaning gesang ingkang sejati.

Punapa sadhengah tiyang inggih badhe saged dumugi ing pamudharan? Sadaya ingkang sipat gesang mesthi badhe saged dumugi pamudharan, janji temen-temen purun marsudi nindakaken setiyar ingkang perlu-perlu, murih pratitising tindak saha leresing margi ingkang dipun ambah, punapa dene manut samesthining pitedah kanthi kalantipanipun. Amung sakedhap tuwin dangunipun, utawi panjang celaking lampahipun dumugining purng ingkang sinedya, punika dados tetanggelanipun ingkang sami kepareng nyarirani piyambak-piyambak, manut ketoging kekiyatanipun saha setiyaripun.

Ingkang panjenengan wastani panandhang utawi kasangsaran punika punapa?

Anggenipun tansah mider-ing-rat, wongsal-wangsul katitahaken dhateng donya malih, kataman ing warni-warnining lelampahan utawi para cidraning kawontenan, ingkang adamel giris, ajrih, was sumelang, rangu-rangu, susah, sedhih, anyel, muntap, muring-muring tuwin sapanunggilanipun, jalaran saking kabanda ing pepenginanipun hawa nafsu, kelet dhateng barang-barang ingkang boten langgeng.

Underaning sebab saking punapa, ingkang lajeng mahanani gara-garu kasangsaraning manungsa punika?

Underaning sebab punika witipun saking kabodhohan, dede bodho ingkang ateges boten sumerep ing sastra, nanging bodho ingkang ateges boten sumerep kasunyatanipun, jalaran dereng dumugi ing pepadhang langgeng utawi kawicaksananing Pangeran.

Ingkang panjenengan wastani pepadhang langgeng utawi kawicaksananing Pangeran punika ingkang kados pundi?

Punapa netra kawaspadan ("helderziendheid") ingkang tuwuh saking anggigah saweneh kasekten (kekiyatan gaib) ingkang sumimpen ing dalem badaning tiyang (cakram)?

Sanes, nanging pepadhang ingkang saged nyirnakaken babarpisan dhateng pangraos wontenipun sesinggetan ingkang misahaken panunggalipun sadaya gesang, inggih sirnaning gegambaranipun gagasan anggening ngakeni wontenipun: aku, dhiriku , pribadiku, misah saking panunggalipun.

Kados pundi tuwuhipun kabodhohan wau sambet sumambetipun ngantos dumugi mahanani garu-gara kasangsaraning manungsa, kepeksa tumitah wangsul dhateng donya malih, ingkang rinubung ing panandhang punika?

Ing sasampunipun Roh Suci ngrasuk busana anasir sekawan prekawis, samad-sinamadanipun wau, sami sanalika lajeng nuwuhaken pletik ingkang winastan angen-angen. Dene angen-angen wau kados ingkang sampun kerep katerangaken, asipat tiga: pangerti, nalar, pikir, minangka panguwasaning kamanungsan, saha ingkang anggesangi nafsu sekawan prekawis, ingkang tuwuh saking yitmanipun anasir sekawan prekawis wau, saha ingkang nyababaken kaciptaning wujud kuwadhagan (raga) dalah sapirantosipun indriya gangsal prekawis: paningal, pamireng, pangganda, pangucap tuwin pangrasa. Saking angen-angen wau lajeng tuwuhing impen utawi pangaken: dhiriku, awakku, pribadiku tuwin sapanunggilanipun bangsaning pandhaku utawi pangaku-aku, ingkang wosipun kemawon ateges miyambak utawi misah saking panunggalipun, mangka gesang punika kasunyatanipun satunggal , boten pepisahan. Inggih tuwuhing impen wontenipun aku utawi dhiriku punika wau ingkang sinebut kabodhohan, amargi punika namung gegambaraning gagasan ingkang boten nyata, wayangan ingkang kenging risak, murugaken dados aling-aling (sesinggetan) kepeksa boten nyumerepi asal kamulanipun ingkang langgeng, ingkang suci, ingkang luhur, ingkang agung, tuwin satunggal ingkang boten pepisahan.

Yen makaten punapa titah suci ingkang gesang ing alam ingkang luhur-luhur saha linangkung panguwasanipun punika inggih taksih kenging risak?

Boten preduli dewa punapa malaekat utawi manungsa, sanadyan luhura dikados punapa, gadhah panguwasa ingkang kados pundi, sarta sampun boten ambadan wadhag pisan, uger taksih gumana, inggih taksih sirna, sanadyan namung kantun awujud cahya, tuwin sampun sinebut para Brahma pisan, inggih meksa taksih pralaya (risak). Amargi gesang punika boten warna boten rupa, tan kena kinaya ngapa, nanging ing pundi-pundi wonten, anglimputi jagad rat pramudita.

Dados cethanipun, wontena ing pundi kemawon menthungulipun sang pribadi wau, sanadyan sampun sinebut Ingsun, uger taksih wonten raos misah saking panunggalipun, inggih taksih kenging ing risak, punapa makaten?

Inggih, amargi tuwuhipun sang pribadi punika namung saking kaciptaning impenipun gagasan, utawi gegambaraning angen-angen kemawon, dados inggih boten langgeng. Upami langgenga ing saestunipun tiyang boten susah tumindak setiyar punapa-punapa, sampun saged sampurna piyambak. Nanging kasunyatanipun ingkang tansah kiter wongsal-wangsul katitahaken dhateng donya malih, punika inggih sang pribadi wau, manawi dereng sirna pangaken utawi raosipun pepisahan, inggih dereng dumugi kalanggengan.

Bab punika kados sampun cekap samanten kemawon anggen kula pitaken, samangke kados pundi lajengipun?

Sasadoning angen-angen kaliyan anasir, nuwuhaken kekiyataning nafsu sekawan prekawis; thukuling nafsu nuwuhaken gumregahing karep nedya rumagang sarosanipun, ingkang tumuju dhateng piawon utawi sae. Amargi gumregah nedya rumagang, lajeng nuwuhaken kaelinganipun dhateng badan utawi pribadinipun. Tuwuhing kaelingan wau lajeng makartekaken ebahing indriya pangrasa. Thukuling pangrasa nuwuhaken sesambetan utawi gegepokan, inggih punika gathuk utawi tempuk antawisipun kawontenan ing jawi kaliyan batosipun. Saking gathuk wau manah lajeng gonjing utawi gumingsir. Gingsiring manah nuwuhaken pakartining pepenginan ingkang asipat angkara utawi ngangsa-angsa. Pepenginan nuwuhaken bebandan, inggih punika tresna utawi kelet dhateng barang-barang ingkang boten langgeng. Saking bebandan wau lajeng nuwuhaken papesthen utawi takdir (awon utawi sae) ingkang tuwuh saking pandamelipun. Dene papesthen lajeng nyababaken tumitah dhateng donya malih (tumimbal lahir), perlu nutugaken pepenginanipun, utawi wales-winales ingatasing pandamel ing gesang ingkang sampun kepengker. Amargi lahir dhateng donya, lajeng tuwuhipun panandhang: karisakaning badan wadhag, sepuh, pejah, sakit, piduwung, giris, ajrih, susah, sedhih, was sumelang, bosen, tuwin sapanunggilanipun. Makaten witing kasangsaran ingkang tuwuh saking kabodhohan, saha ingkang dados pandumipun para manungsa, saking anggenipun boten nyumerepi kasunyatanipun, kabekta dereng ngrasuk pepadhang langgeng utawi kawicaksananing Pangeran.


**halaman 28-36**<br/>

Kados pundi katranganipun murih ubenging rodha tumimbal lahir punika saged dipun pungkasi utawi mandheg? Tuwin kados pundi uruting lampahipun? 

Manawi kabodhohan sampun dipun santuni kawicaksanan, cakra panggilinganing tumimbal lahir inggih badhe kendel. Dene uruting lampahipun makaten:

1. Sirnaning kabodhohan ateges icaling supenan wontenipun "aku" utawi "sang pribadi". 
2. Sirnaning aku (sang pribadi), ateges kawasesaning ageng-angen tigang prekawis, ugi kenging katembungaken silem ing dalem keheninganipun, mulih mula-mulanira. 
3. Sileming angen-angen, ateges sirnaning kaelinganipun dhateng badanipun. 
4. Sirnaning kaelingan dhateng badanipun, ateges sirnaning pakartinipun pangrasa. 
5. Sirnaning pangrasa, ateges kendel anggenipun nanggapi samukawis gegepokaning gegeter (boten gathuk utawi boten tempuk malih). 
6. Amargi boten gathuk utawi boten tempuk malih, nyababaken sirnaning gonjingipun manah utawi gingsiring manah. 
7. Sirnaning gingsiripun manah, ateges sirnaning pepenginan. 
8. Sirnaning pepenginan, ateges icaling bebandan (keletipun dhateng barang ingkang boten langgeng). 
9. Sirnaning bebandan, ateges kendel anggenipun damel papesthen (awon utawi sae). 
10. Sirnaning papesthen, ateges andheging ubengipun cakra panggilinganing tumimbal lahir. 
11. Kendeling ubengipun rodha tumimbal lahir, ateges ruwat saking sadaya panandhang: pejah, sepuh, sakit, giris, was sumelang, susah, sedih, katelasan pangajeng-ajeng tuwin sapanunggilanipun, kados ingkang sampun katerangaken ing ngajeng. 

Nyelani atur rumiyin, rembag bab kabodhohan badhe dipun santuni kawicaksanan, punika tumraping umum punapa boten kemuluken?

Sarehning ingkang karembag punika sejatining gegayuhanipun gesang, dados sadengah ingkang asipat gesang inggih perlu mangertos utawi nyumerepi, murih ing tembenipun, manawi sampun wiwit niyat puruhita dhateng kasampurnaning gesang, sampun sumerep dhateng geyonganing kayun, inggih bebundhelaning tekad ingkang ginayuh tuwin sapanunggilanipun, dados boten gampil kablithuk. Sanadyan dipun umuki panguwasa warniwarni (kasekten), bebasan saged dhateng sajawining jagad sami sanalika, sampun boten gumingsir malih dhateng sulapanipun para cidra.

Urut-urutaning katrangan ngantos dumugi cakra panggilinganing gesang marambah-rambah kasebut ing nginggil wau namanipun punapa? 

Punika pakartining angger-angger kodrat, inggih angger-angger langgeng, inggih angger-anggering gesang. Angger-anger wau lumampah terus tuwin masesa anguwasani dhateng sintena kemawon ingkang dereng dumugi ing kamardikaning gesang (Pamudharan), bebasanipun ngantos tinembungaken bengis, boten gadhah welas asih, amargi tumindakipun boten mawi mawang dhateng sinten kemawon, boten perduli punapa tiyang mangertos utawi boten, tumindak awon punapa tumindak sae, luhur asor, ageng alit, sugih miskin, ahli ngibadah punapa ahli maksiat, janji taksih kalimput ing kabodhohan (mengini barang ingkang boten langgeng, remen panguwasa sapanunggilanipun, murih angsal pangaji-aji lan suwur, ngantos dumugi kepengin minggah ing suwarga, ingkang taksih kawujudaken geganthan) mesthi taksih kedah kalebur malih wonten ing pawon pangleburanipun kasangsaran donya, ngantos resik kantun murnining emas kemawon.

Bedanipun tumindak awon kaliyan tumindak sae kados pundi?

Tumindak awon punika gesangipun malih wonten ing donya badhe nguwoh kasangsaran (boten sakeca), dene tumindak sae badhe nguwoh kabingahan (sakeca gesangipun). Nanging sakalih-kalihipun wau sami dene memanjang lampah anggenipun terus kiter wonten ing kiteraning tumimbal lahir. Sarta kabingahan donya wau namung dados bawaning gendhing kasusahan (panandhang), manawi tiyang taksih kabanda manahipun (tresna utawi kelet dhateng samukawis barang ingkang boten langgeng). Wosipun janji sang pribadi wau taksih penthungal-penthungul, kalimput ing kabodhohan, wonten ing pundi kemawon, inggih dereng saged mardika saking cengkeremaning angger-angger kodrat. Ewa dene sanadyan makatena, tumindak sae wau perlu sanget tumrap sadhengah tiyang, langkung malih tumrap ingkang marsudi kebatosan, amargi saged nyingkiraken warni-wanining piawon utawi kawontenan ingkang boten sae, ingkang pinanggih wonten ing dalem sasrawunganing gesang ing donya tuwin ing delahanipun. 

Yen makaten punapa angger-angger kodrat punika pilah kaliyan kawontenaning Pangeran?

Inggih makaten. Candranipun kados kawontenaning sang ratu kaliyan tumindaking pangadilan (hukum). Amung bedanipun, angger-angger damelanipun manungsa punika ewah gingsir, nanging angger-angger kodrat langgeng, tetep salaminipun, boten badhe dipun suda utawi dipun wewahi, wiwit kababar dumugi sapunika punapa ing tembe sami kemawon. Dados sintena ingkang nerak angger-anggering praja, inggih badhe kasereg ing pangadilan, nampi paukuman ingkang satimbang kaliyan pandamelipun. Samanten ugi nerak angger-anggering kodrat, inggih badhe kawasesa dening angger-angger wau. Dados badhe dhuwamah awon punapa kadhawahaken sae, punika purbawasesa kapasrahaken dhateng setiyaripun tiyang piyambak-piyambak. Pangeran boten magepokan bab punika, amargi sampun katata piyambak kanthi prayogi dening pakartining angger-angger langgeng wau, ingkang kababar saking sipat adiling Pangeran.

Limrahipun wonten ing piwulang agami, bab punika boten kapilahaken, kados dene Pangeran magepokan kaliyan awon saening takdir kita. Lagon makaten wau punapa menggah wigatosipun?

Sae tumrap umumipun tiyang ingkang dereng mangertos (dereng diwasa tataraning batosipun), mila wonten ing piwulanging serat "Sangkan Paran" punika Sang Guru Sejati inggih taksih ngetutaken lagon makaten wau, mawi tetembungan "ganjaran saha pidananing Pangeran", amung kaot ing ngriki keterangaken tegesipun. Menggah wigatosipun: 

**sapisan:** anjagi sampun ngantos tiyang tuwuh takaburipun utawi kemlungkungipun, amargi badhe boten sakeca legetanipun, ingkang tumanduk dhateng raosing aku ing delahanipun, saha ing salajengipun kados ingkang katerangaken ing bab "Aja manembah marang saliyane Allah".

Ingkang kaping **kalih:** murih tiyang saya seru katetangi bektinipun dhateng Pangeran, engetipun, pitadosipun tuwin mituhunipun, ingkang perIu sanget dados pawitanipun tiyang, ingkang nedya anggayuh wangsul dhateng kamulanipun ingkang langgeng. 

Kaping **tiganipun:** murih tiyang tumindak sae. Dene manawi tiyang sampun diwasa, badhe mangertos piyambak pilah-pilahipun.

Tumrap tataran ingkang sampun diwasa, ingkang sampun mangertos pilah-pilahipun, punika lajeng kados pundi tumindakipun?

Sampun boten perlu manut wasesaning liyan, nanging tumindak kanthi ngandel dhateng kekiyataning batosipun piyambak ingkang asli (Suksmanipun), ingkang badhe anuntun dumugi kasampurnanipun. Amargi tumrap tataran wau sampun gadhah keyakinan, manawi panguwasa ing sajawining batosipun piyambak punika boten saged ngentasaken pribadinipun saking alam karisakan, nanging kasampurnan utawi pamudharan wau kedah mentas saking kekiyataning batosipun piyambak (Suksmanipun), amargi punika Juru Panebus Dosanipun, inggih Juru Panglipuripun, inggih Juru Slametipun ingkang Sejati.

Punapa panjenengan saged nyariosaken purwaning gesang wiwit mula bukanipun?

Boten saged. Punika tumrap kula angel anggenipun netepaken, amargi kejawi mangke amung dhapur gagap-gagap (dugi-dugining kanalaran kemawon), ugi boten gampil dipun cariosaken, sampun wiwit kala punapa kebabaring gesang punika, anggenipun kalimput ing kabodhohan, ingkang dados gara-garaning kasangsaranipun manungsa, jalaran wiwitan lan pungkasanipun punika boten woten, mila boten kenging kinayangapa, kajawi amung kedah dipun parsudi piyambak, sagedipun wangsul dhateng tuking sebab lan kedadosan, ingkang tanpa wiwitan lan tanpa pungkasan. Mila ingkang langkung perlu punika ngrembag punapa madosi (nindaki) lampah-lampahipun, sarana lampah punapa utawi kasucian pundi, ingkang saged nuntun kita anjog ing pura Pamudharan. Dene katrangan bab tumimbal lahir, punika namung sempalaning kawruh, ingkang dados prabot anerangaken Pamudharan, inggih pungkas-pungkasaning gegayuhanipun gesang. Dados tumimbal lahir wau sanes deleging kawruh ingkang kedah kaparsudi utawi dipun lampahi, mila kaanggep utawi boten, punika kenging kemawon, ing saderengipun tiyang saged nekseni piyambak kasunyatanipun, amargi ngelmuning Pangeran punika kathah ingkang dereng dipun sumerepi, bebasan saganten punika dipun angge mangsi, pang-panging wit-witan sadonya kangge nyerati, telas toyaning saganten, telas pang-panging wit-witan, nanging ngelmuning Pangeran dereng saged telas. Mila Pangeran punika lng saben-saben jaman inggih tansah ngutus Utusanipun perlu anggiyaraken warni-warnining kawruh dhateng jagad ingkang migunani dhateng gesang.

#### (II). Lampah-lampah ingkang anjog ing Pamudharan

Kathah lampah punika, tuwin inggih warni-warni juru pitedah margi anggening suka katrangan, nanging margi leres wau lugunipun inggih satunggal, amung beda tembungipun utawi lagonipun, nanging nunggil laras utawi ancas. Amung kemawon saking kathahipun margi simpangan ingkang pinanggih wonten sakiwa tengenipun margi leres utawi wod leres wau, saha katingal langkung sakeca dipun lampahi, katimbang margi leres ingkang kathah curi-curinipun tuwin lunyunipun, mila boten aneh manawi kathah para lelampah dhateng bumi suci (Baitullah) ingkang kirang kaprayitnaning batosipun kapeksa milih margi ingkang katingalipun langkung sakeca tuwin gemlidhig sajak sepen ing bebaya wau, nanging wusananipun boten saged andumugekaken ing purug ingkang sinedya.

Kabekta saking lunyuning margi, tuwin curi-curinipun kerep andhawahaken para andon 1elana kasebut, terkadhang boten amung narima dhawah kongseb kapidhara kemawon, mila inggih amung para santosa ing budi ingkang sampun saged adamel timbanging raosipun, ingkang badhe saged angekap kamenangan (manggih unggul), wekasan saged dumugi ing pepadhang langgeng utawi ngrasuk kawicaksanan sejati.

Kados pundi sebabipun, dene dumuginipun kawicaksanan sejati kedah saged adamel timbanging raosipun?

Amargi sagedipun katurunan pepadhang langgeng (kawicaksanan sejati) punika manawi sampun kadunungan katentreman. Sagedipun sinung katentreman langgeng punika manawi sampun saged timbang raosipun, inggih punika raos sampun saged dumunung ing tengah-tengah antawisipun: bungah susah, tresna gething, tuwin sapanunggilanipun wawatekaning nafsu ingkang kosok wangsul. Mila sagedipun timbang raosipun wau kedah kurban pangrasa; wujudipun boten bingah, boten susah, boten tresna ingkang andadosaken bebandan (kelet), ugi boten gadhah gething. Yen makaten tiyang badhe saged nyirnakaken pepenginanipun ingkang murugaken dados bebandan. Amargi pangrasa sampun boten nanggapi kaliyan sawarnining gegeter ing sajawinipun saha ingkang thukul ing lebetipun (sesambetan utawi gegathukanipun sirna), mila lajeng saged timbang raosipun, manah sampun boten badhe gunjing utawi gumingsir malih, wekasan kadunungan sejatining katentreman. Manawi katentreman sampun rinasuk, sinembuh panggarapipun eling-pracaya-mituhu (Trisila) boten kantun, pepadhang langgeng inggih lajeng tumedhak rumangsuk ing manahipun.

Sagedipun kurban pangrasa wau sarananipun kados pundi? 

Sarananipun mawi lampah Pancasila, inggih punika tiyang kedah sangu watak utami gangsal prekawis: rila, narima, temen, sabar, budi luhur. Dene sagedipun sinung watak utami gangsal prekawis wau, pancadanipun saking ngunjara hawa nafsunipun, kados ingkang katerangaken wonten ing serat "Dalan Rahayu". Manawi hawa nafsu sampun saged kelindhih, watak utami gangsal prekawis kasebut sampun saged kacepeng. Lampahipun wonten ing margi leres sampun boten mutawatosi malih, wekasan saged nyampurnakaken sahadatipun utawi Trisila-nipun. Nanging lampah Trisila tuwin Pancasila wau yektosipun boten kenging kapilahaken. Manawi sesarengan panggarapipun satunggal lan sanesipun punika sami dayan-dinayan, nguwawekaken satunggal kaliyan sanesipun. Ngantos dumugining selehipun, lampah rahayu wolung prekawis wau lajeng sirna babar pisan, luluh dados satunggal santun gagrag: wicaksana, kuwasa, karsa, sih tuwin adil, inggih punika kasariraning kasunyatan langgeng, ingkang sampun boten wanuh malih dhateng sesinggetaning wanci tuwin antawis, tuwin ingkang boten misah saking panunggalipun.

Nitik gawatipun kados makaten, kinten kula inggih boten gampil dipun lampahi sadhengah tiyang, punapa boten makaten? 

Sanadyan inggih leres boten gampil dipun lampahi sadhengah tiyang, nanging sampun cetha sanget manawi piwulang rahayu punika sae tumrap sintena ingkang purun nglampahi, sanadyan namung sapinten dumuginipun saha sagedipun, manut kekiyatanipun tuwin gaduging panampinipun, ewa semanten tumindakipun dhateng gesang sesrawungan utawi bebrayan, inggih kathah saenipun katimbang botenipun. Amargi kasaenan punika perlu tumrap sadhengah tiyang, apesipun saged nyuda utawi nyirnakaken kawontenan boten sae (piawon), ingkang pinanggih ing dalem bebrayaning gesang saha ing delahanipun.

Dene piwulang wau tumindakipun dhateng tataran ingkang sampun ngancik diwasa, kantun nyengkakaken sawatawis, upaminipun kados tiyang ingkang taksih nedha ulam (daging), nanging sampun boten tegel ningali kewan dipun sembeleh, punika inggih gampil katuntunipun utawi kasengkakaken dados tiyang ingkang boten doyan daging malih (vegetarier), amargi sampun sadhiya nampi piwulang welas asih dhateng sesamining titah, saha dipun mangertosaken boten prayoginipun nedha daging tumrap kasarasaning badan saha pikiripun. Saya malih tumrap ingkang sampun diwasa, ingkang sampun saged nglenggahi paribasan: gampang angel yen ginulung dadi siji, ing purwa nora nana, punika inggih saya rancag malih lampahipun. lng sarehning tumrap jiwa punika sampun boten wonten wanci, amargi rodhaning panjanman punika namung dados bebahanipun aku (sang pribadi), dados tumrapipun sang pribadi saya omber sanget wancinipun. Dereng saged kacepeng sapunika, inggih benjing enjing, waton purun tumindak kemawon, dangu-dangu inggih kacepeng. Manawi ing gesang samangke boten purun tumindak, ing gesang ngajengipun malih inggih dereng gadhah kaindhakan punapa-punapa, amargi dereng wonten pengalamanipun. Bub punika tetanggelan panjenengan piyambak.

Kados pundi rancaganing katranganipun Hastasila, ingkang saged ndumugekaken ing Pamudharan wau, suwawi dipun cariyosna supados mangertos dhateng selehipun.

Katranganipun kasebut ing bab III kados ing ngandhap punika.

#### (III) Pathining piwulang Hastasila, inggih margining Pamudharan.

Sanadyan ing nginggil kula sampun nerangaken, manawi lampah Hastasila punika wontenipun ing margi, pakartinipun boten saged kapilahaken, amargi sami dayan-dinayan satunggal kaliyan sanesipun, ewa dene Trisila tuwin Pancasila punika ing wiwitanipun wonten tumanjanipun piyambak-piyambak, kadosta: Trisila minangka pandom ingkang nedahaken utawi nuntun dhateng leresing gegayuhanipun, dene Pancasila minangka sesucinipun, murih luwar saking papriksaning dinten kiyamat. Boten beda kados budidarma, minangka sesucinipun panembah tuwin sahadatipun, ingkang dipun pinangkani saking ngunjara hawa nafsunipun, satemah saged amiwiti ngancik ing margi Hastasila, ingkang badhe nuntun dumugi ing pura Pamudharan (kasampurnanipun).

Manawi panggarapipun Trisila punika winantu ing Pancasila, Trisila-nipun badhe rancag dumugining pantogipun (selehipun = kasampurnanipun). Manawi Trisila sampun dumugi kasampurnanipun, Pancasila ugi lajeng nututi dumugi selehipun (pantogipun = kasampurnanipun). Kawontenanipun lajeng luluh dados satunggal awujud kasariraning kasunyatan langgeng, ingkang sampun sarwa sampurna (rampung) sabarang-berengipun.

Terangipun kados ing ngandhap punika:

### SELEHING TRI-SlLA.

**1. Sampurnaning eling.**

Eling punika pangebur dhateng tuking kawicaksanan. Amargi kawicaksanan punika ingkang ngasta Pangeran, mila sampurnaning eling punika lajeng dados wicaksana, jalaran selehing eling wau manawi sampun sirna ingkang ngaling-alingi, inggih punika manawi maya (angen-angen tigang prekawis) sampun kinukut (sorot wangsul dhateng ingkang kagungan sorot). Amargi warana (aling-aling) sampun kabuka salaminipun, mila kebodhohan lajeng sirna, santun wicaksana.

**2. Sampurnaning pracaya (piandel).**

Amargi piyandel punika winadhahan ing eling, mangka eling sampun sirna (dumugi sampurnanipun), tuwin sampun santun sipat wicaksana, mila moncekipun piyandel wau inggih sesarengan kaliyan sirnaning aling-aling (maya), satemah dumugi pantogipun, sirna babarpisan was sumelangipun, amargi sampun boten kawasesa malih ing ebahing kamayan (angen-angen tigang prekawis), ingkang katarik dening nafsunipun, saha ingkang tansah nuwuhaken raos giris, ajrih, rangu-rangu, sangga runggi, tuwin sapanunggilanipun. Awit saking sirnaning sadaya wau, tuwin piyandel punika dados wadhahing panguwasa ingkang kaasta ing Sang Guru Sejati, mila dumugining kasampurnanipun piyandel, lajeng santun sipat dados kuwasa, bebasan saged anglebur jagad tuwin andumadosaken sami sanalika. Nanging inggih boten badhe tumindak makaten, kabekta sampun ngrasuk wicaksana, mila inggih amung tansah memayu hayuning bawana.

**3. Sampurnaning mituhu.**

Jalaran maya sampun terus silem ing dalem kaheninganipun (wangsul dhateng Kedhatoning Sorot), sarta panguwasaning kamanungsan (angen-angen tigang prekawis), sampun santun sipat kuwasaning Pangeran, mila hawa nafsu inggih sampun boten kuwawa badhe masesa dhateng sipat kuwasa wau, temahan sirna karepipun (pepenginanipun), ingkang lajeng nyababaken sampurna mituhunipun. Sejatining mituhu punika namung tumindak sapakon, manut karsaning Gusti, boten kanthi dipun campuri ing kekarepanipun utawi pepenginanipun piyambak. Mila amargi karep sampun sirna (pejah), ingkang kantun namung uriping Karsa, inggih karsaning Pangeran. Dene ingkang nindakaken utawi ambabaraken Karsa punika Roh Suci.

Dados samangke lampah Trisila sampun sirna, amargi sampun dumugi selehipun. Sampurnanipun wau lajeng santun sipat: Wicaksana, Kuwasa. Karsa. Jalaran Trisila sampun dumugi kasampurnanipun, mila Pancasila ugi lajeng kemawon nututi sampurna.

### SELEHIPUN PANCA-SlLA.

**1. Sampurnaning rila.**

Rila punika kuncining sadaya kasucian. Manawi rila sampun kacepeng, kasucian sanesipun kadosta: narima, temen, sabar, budiluhur, inggih lajeng gampil kacepengipun, utawi anggening tumaruntun nusul.

Dene ingkang winastan sampun dumugi sejatining rila punika manawi tiyang sampun kasupen dhateng dhirinipun (pribadinipun) piyambak. Rila makaten ateges sampun tanpa kanalar-nalar malih. Mila saking thukuling rila wau angen-angen lajeng mandheg, boten mubeng utawi ebah malih. Andheging angen-angen anggampilake anggening mangun eling. Peplesing eling winantu ing rila wau anggampilake wangsuling sorot (kukuting maya) dhateng Kedhatoning Sorot malih, satemah saged nembus dumugi tuking kawicahanan langgeng. Amargi "aku" (kabodhohan) sirna dening sileming maya, mila kaelingan dhateng pribadinipun ugi sirna. Pangrasa inggih lajeng sirna, satemah adame1 timbanging raosipun. Timbanging raos nyababaken thukuling katentreman sejati, mangka bur eling terus makarti, mila Pepadhang langgeng (Kawicaksanan) inggih lajeng tumedhak (karasuk).

Awit saking punika lajeng kuwasa manjing ing Kedhatoning Dzatipun Pangeran, satemah oncat saking raos pepisahan, kraos dhateng panunggaling sadaya gesang, wusana saged wudhar saking bebandaning para cidra, utawi saking panangsayaning kawontenan ingkang ewah gingsir.

**2. Sampurnaning narima.**

Amargi riIa sampun pantog (telas utawi sirna) sampun saget manjing ing Kedhatoning Dzatipun Suksma Sejati, mila narima ugi lajeng nututi sampurna, pantog dumugi tuking sabab ingkang tanpa karana, inggih punika wangsul dhateng kamulan ingkang tanpa wiwitan lan pungkasan, satemah pinanggih rosing rasa kang rinuruh, inggih ingkang murbawasesa papesthen (Angger-angger Kodrat) sampun kawasesa ing sipat kuwasanipun, satemah saged ngendheg ubenging cakra panggilinganipun gesang marambah-rambah. Bebasan sampun dados kalam panurat piyambak, mila inggih boten badhe ngiseni seratan malih (papesthen), ingkang namtokaken lahir lan pejah, kajawi amung nglenggahi wajibipun piyambak kanthi tentrem tuwin sepen ing pamrih, boten badhe ngirangi utawi nglangkungi punapa ingkang sampun tinamtokaken dados pandumipun.

**3. Sampurnaning temen.**

Amargi manah sampun kinumbah ing toya kawicaksanan mila temen inggih lajeng pantog (dumugi kasampurnanipun), wujudipun: gesangipun lajeng sarwa prasaja (temen utawi nyata  samukawisipun) tegesipun: solahbawa, muna-muni, tandang-tanduk sapanunggalanipun boten wonten ingkang lelamisan utawi cidra, nanging lahir batosi pun keplok: nyata sadaya, mila lajeng saged dados panglanturing Sabda tuwin embananing Karsa. Awit saking punika lajeng boten semang-semang malih dhateng sejatining pakaryanipun Guru Sejati utawi afngaling Pangeran ingkang kedah sinambut kanti boten angengeti malih punapa pandamel wau badhe ndadosaken kapitunanipun piyambak utawi boten, amargi sampun saged anglenggahi leres.

**4. Sampurnaning sabar.**

Kabekta aling-aling sampun kabikak, sesinggetan sampun sirna (maya kinukut), mila watak sabar inggih lajeng seleh dumugi kasampurnanipun. Amargi ingkang nama sejatining sabar, punika manawi sampun boten winatesan ing keliring wanci tuwin panggenan, inggih punika sampun dumunung ing kawontenan ingkang sinebut: ora jaman ora makam, inggih sirnaning raos-pangraos: rumiyin kaliyan ing tembe. Amargi sampun dados wanci tuwin panggenan piyambak, mila wontenipun namung: samengko langgeng, samengko tunggal. Amargi sampun manjing ing segantening gesang ingkang anggesangi sadaya gesang, mila lajeng saged ngedum sihipun dhateng sadaya gesang, boten kanthi ambau kapine. Dados lenggahing sih wau inggih ugi ateges lenggahing sipat adil, pepindhanipun kados dene surya ingkang nyorotaken papadhangipun dhateng saindenging keblat, sadaya waradin nampi pepadhangipun, boten wonten ingkang kelangkungan. 

**5. Sampurnaning budi-luhur.**
 
Menggah sampurnanipun budi-luhur punika pantogipun manawi raos-pangraosipun "aku" pepisahan, ingkang medal saking panunggalipun (kabodhohan) sampun sirna. Mila amargi sampun ngrasuk Wicaksana, Kuwasa tuwin Karsa, ingkang tegesipun ugi sampun dumunung wonten ing sanginggiling budi pangertinipun, ngrasuk pamoring Tri-Purusa, lajeng saged anindaki kurban ingkang sanyata konjuk ing Pangeran. Dede kurban ingkang ateges sesaji warni nyembeleh sato kewan utawi ngurbanaken latu padupan sapanunggilanipun, nanging kurban ingkang ateges dados Juru Panebus Dosa, inggih dosaning "aku" ingkang pakartinipun tansah ngaken-aken utawi ndhaku samukawis ingkang dipun aken, ingkang temahanipun asring damel retuning jagad sasrawungan. Tuwin dados Juru Panglipuripun para "aku" ingkang sampun sami kasayahan, lajeng ngupados panglipur, pamarem tuwin katentreman. Ugi dados Juru Slamet ingkang milujengaken donya (tiyang kathah) murih saged mentas saking kasangsaranipun utawi panandhangipun dosaning "aku", ingkang lajeng murugaken kesupen dhateng jimatipun: Kalimah Sahadat ingkang sampun cumithak utawi sinerat ing manahipun, inggih sesanggeman ageng tigang prekawis ingkang sinebut Trisila, supados saged anekseni dhateng pamoring Tri Purusa.

Makaten menggah rancaganing andharanipun Pathi Hasta Sila, sampurnanipun lampah rahayu wolung prekawis wau, luluhipun dados satunggal, awujud kasariraning kasunyataan langgeng ingkang asipat: Wicaksana, Kuwasa, Karsa, Sih tuwin Adil, kados andharan ingkang sampun kasebut ing nginggil wau sadaya.

Mugi-mugi Sang Guru Sejati amberkahana kita sadaya. Satuhu.
  

## X. T A M B A H A N

Sarehning wonten ing buku Sasangka Jati cap-capan ingkang kaping lX (th. 1976) ugi wonten sawetawis centhangan-centhangan (noot-noot) saking Juru-mengeti ingkang sampun boten dipun pacak malih, ateges dipun wedalaken saking buku, mila kangge njangkepi cathetan saking Juru mengeti, centhangan-centhangan (noot-noot) wau dening Proyek Penerbitan dipun lebetaken wonten ing buku punika.

Dene nomer kaca ingkang kasebat ing cathetan mriki punika mendhet saking buku Sasangka Jati cap-capan ingkang kaping IX (th. 1976).

### 1. Dumadine sato kawan (Kaca 57): 

**Kaca 58.**

"Sakabehe kewan iku ora duwe kaluwihan kaya Manungsa, amarga jiwane mung saka Roh Suci bae, ora pinaringan Panuntun utawa Guru (Suksma) Sejati, nanging mung kaparingan angen-angen siji, minangka Panuntune, yaiku kang dumadi saka wayangane Roh Suci bae."	
 
**Noot:**

Sadaya kaelokaning Pangeran punika yen tinampi sarana kanalaran pancen inggih namung badhe angodhengaken. Uteg namung badhe komet yen dipun angge anggagas Dzating Pangeran utawi kaelokaning Pangeran, amargi Pangeran pancen boten kenging kinayangapa. Manawi tiyang angengeti dhateng panunggaling Tri Purusa (Suksma Kawekas - Suksma Sejati - Roh Suci), inggih lajeng gumun tuwuh pangudaraosipun, kados pundi dene jiwaning kewan teka namung Roh Suci kemawon punika (tanpa Panuntun - Suksma Sejati). Nanging bilih tiyang lajeng angengeti bab daya listrik punika inggih kenging namung kapendhet urubipun kemawon (padhangipun), inggih kenging namung kapendhet benteripun thok. Ugi kenging namung kapendhet daya kekiyatanipun kemawon. Punika inggih lajeng boten anggumunaken, manawi jiwaning kewan namung Roh Suci kemawon (tanpa Panuntun), amargi pepindhanipun inggih kados daya listrik wau. Namung manut dhateng beda bedaning pirantosipun ingkang kangge madhahi.
 
### 2. Dumadining thethukulan (Kaca 58).

**Kaca 59.**

"Sarehning jiwane thethukulan iku, dumadi saka alusing anasir banyu lan lemah, mula thethukulan mau manawa mati, jiwane uga bali marang asal kamulane, iya iku marang alusing anasir banyu Ian lemah. Dene wadhage uga bali marang anasir banyu lan lemah.	

**Noot:**

Pasaksenipun manawi jiwaning thethukulan punika boten saking Roh Suci, kenging katitik witwitan ingkang kuwawi, bilih namung kategor, boten kajebol saoyodipun, taksih saged gesang malih, semi utawi thukul. 
 
### 3. Kuwajibaning Utusan, undha usuking darajade lan kuwajibaning kawula (Kaca 77).

**Kaca 78.**

"Awit saka iku apa pangandikane Suksma Sejati (Nur Muhammad = Kristus) iku asale iya saka Pangandikaning Pangeran, iya Sabda Langgeng kang ngemot pirang-pirang kawicaksanan, lan dadi pituduh bener marang para kawula kang padha anduweni akal (pangreti) lan kang padha lumaku aneng pepetenging donya".

**Noot:**

Kasebat ing Al Qur'an: S.Yunus ayat 6, maksudipun kemawon makaten: "Sejatine kedadeyaning langit lan bumi apadene ngalihe rina marang wengi iku dadi tandha yekti tumrap bangsa (manungsa) kang anduweni akal-pikiran". 

Ing nalika Kanjeng Nabi Muhammad katurunan ayat punika, panjenenganipun ngantos muwun, salajengipun ngandika: "Cilaka kang maca ayat iki, manawa ora dipikir tegese".

** Kaca 78**

"....mangkono mungguh pepindhane dhawuh pangandikaning Pangeran, sakawit ana Sabda kang diemban dening Suksma Sejati, nuli kadhawuhake marang para Rasul, kang dadi sesulih utawa pepatihe Sang Sabda kang ngumandhang ing telenging Urip kang wus jumeneng dadi Kalifat'l Allah aneng batine para Rasul mau kabeh,...."

**Noot:**

Caraning Kasuksman Jawi (Filsafat tanah Jawi): para Rasul wau sampun saged anggigah Sri Krisna, jumeneng angratoni jagading batosipun, mila inggih kuwasa dados Kalifatullah.

**Kaca 79**

"Dene wong-wong kang padha mlengos marang pituduh bener (pangajake para Rasul), yaiku wong-wong kang padha ora pracaya, iku kang pinasthi padha ora bisa antuk pituduh saka Pangeran Sejati, muIane iya bakal padha kapitunan, tegese ora bisa antuk warisan urip-langgeng,iya iku Kadhatoning Pangeran Sejati" 

**Noot:**

Ing ngriki teka wonten tetembungan Pangeran Sejati, yen makaten punapa wonten Pangeran Tiron (ingkang boten Sejati) .Wangsulanipun: "Wonten,inggih punika titah ingkang ngaken Pangeran" 

### 4.Pathining Sabda langgeng ingkang sumimpen ing Kitab Suci Injil, awewaton dhawuh wejanganipun Sang Guru Sejati. (kaca 83).
 
**Kaca 83**

"Mangertiya para kawula, manawa Yesus iku Putraning Allah,..."

**Noot:**

Ngengetana dhateng sejatining Gusti Yesus, inggih punika Kristusipun (Nur Muhammad-ipun).

**Kaca 86**

"Manawa sira sumurup tumetesing banyu suci, sira bisa sumurup: sapa sira, sapa Ingsun, lan sapa Sang Rama "

**Noot:**

Sanadyan Roh sampun saged luluh ing dalem kahanan Tunggal, ing salebetipun taksih gesang ing donya, nanging Roh inggih tetep Roh (jiwa), inggih ugi sanes Pangeran ingkang Maha Agung, wangsul amung pletik soroting Pangeran ingkang sampun saged kraos satunggalipun kaliyan Gesang Agung, ingkang anglimputi tuwin rumesep ing sagung gumelar.

### 5. Pathining Sabda langgeng ingkang sumimpen ing Kitab Suci AI Qur'an awewaton dhawuh wejaneanipun Sang Guru Sejati (Suksma Sejati).

**Kaca 87**

"...., nanging Pangeran Sejati ora ngagem busana, dene kang diagemi busana kang bisa rusak mau dudu sejatining Pangeran, nanging soroting Pangeran".

**Noot:**

Ngengetana kebabaripun Nur Muhammad ngawontenaken gumelaring anasir 4 prakawis, saha saperangan malih dados Gesang ingkang anggesangi sadaya titah gesang. Dados tembung Muhammad kasebut nedahaken perangan ingkang wujud anasir ingkang dados busananing angen-angen tigang prakawis: pangerti - nalar - pikir (soroting Tri Purusa).

**Kaca 88.**

"Sakabehing pangandikane Muhammad iku iya pangandikane Pangeran".

**Noot:**

Amargi Kanjeng Nabi Muhammad dados warananing Utusan Langgeng tur sampun saged anjumenengaken Nur Dzat'l Allah, inggih Sang Sabda wonten ing telenging batosipun, mila sintena ingkang boten pitados dhateng dhawuh pangandikanipun Kanjeng Nabi Muhammad, punika inggih ateges boten pitados dhateng Sejatining Rasul Allah, ugi ateges boten pitados dhateng dhawuh pangandikaning Allah.

**Kaca 88.**

"Pangeran iku ora warna ora rupa, ora lanang orang wadon, ora pinutrakake lan ora peputra ".

**Noot:**

Ayat punika kangge ambatalaken dhateng kalentuning panganggepipun tiyang ingkang nginten bilih Pangeran punika inggih agarwa-putra sayektos kados satataning manungsa.

**Kaca 88.**

"Dene Allah iku ora dumunung, nanging mesthi dumunung, ing ngendi dununging Allah, yaiku ing telenging urip. Dene Urip iku langgeng, iya ing kono dununging Allah" .
 
**Noot:**
 
Murih radi saged sumeleh dhateng pangertosan kapendhetaken sanepa makaten: pinten-pinten jembangan isi toya ingkang boten keyuban ing wangon, saben jembangan satunggal kadosdene isi surya satungga ; punapa surya wau inggih dumunung sayektos wonten ing salebetipun jembangan? Boten; punapa boten katingal wayanganipun? Katingal, nanging surya inggih satunggal. 

**Kaca 88.**
 
"Kang kasebut ing ayat-ayat kang pinengetan para Rasul, iku samengko banjur linimputan ing pepeteng, amarga saka panggawene iblis kang lali marang Pangerane, yaiku para kawula kang padha wani ngowahi utawa ambubrah dhawuh-dhawuh kang wus pinengetan para wewakiling Utusaning Allah, yaiku Muhammad".	

**Noot:**

Inggih punika para Rasul ingkang dados wewakiling Utusan Langgeng. Sinten sejatining Utusan Langgeng punika? Boten sanes inggih namung Sejatining Muhammad, inggih Nur Muhammad, inggih Kristus, inggih Suksma Sejati.
 
**Kaca 88.**
 
"He, para kawula, padha elinga sajroning eling, aja mung eling sajroring lali,
, ............ " 

**Noot:**
 
Suraosipun ingkang lebet: elingipun dhateng ingkang Maha Tunggal (Allah) punika ingkang ngantos silem ing dalem jaman kaheningan (bebles dumugi ing telenging raos), murih saged dumugi ing jatining kasunyatanipun (ngainul yakin), sampun ngantos namung eling-elingan kemawon, ingkang taksih kaling-kalingan ing ka-elinganipun dhateng samukawis bab. Yen makaten nama taksih eling sajroning lali, jalaran tansah katutup ing santun-sumantuning cipta saking ebahing rasapangrasa ingkang tanpa kendel. Makaten eling ingkang kedah kita lelantih saben dintenipun, murih saged bebles dumugi telenging Rasa Sejati (silem ing dalem jaman kaheningan).
 
**Kaca 88.**
 
" . ........ ambecikana barang kang becik, aja mung ambeciki barang kang ala".

**Noot:**
 
Punika kathah suraosipun. Kapendhet ingkang wos-wigatos kemawon, gadhah suraos: Nucenana manah, sampun namung kandheg ngresiki badan wadhag kemawon utawi namung ngadi busana kemawon (kaendahaning badan wadhag). Endaha dikados punapa, manawi manahipun boten suci, boten saged kagem padalemaning Allah (Baitullah). 

### 6. Jagad kadewatan lan kahanane (Kaca 91). 

**Kaca 93.**
 
"'Sumurupa, mungguh golonganing titah jawata (dewa) kang ambeg rahayu, iku iya mangerti marang kahanane Pangeran Sejati (Sesembahan kang Bener), nanging amarga kagawa saka wataking "Maya" kang dadi jiwane iku mung pribadine aku bae, ......... " 

**Noot:**

Mbokmenawi sami kaliyan "Pribadi Asor" (lager-zelf) ingkang anggadhahi watak kumingsun (ngingsun-ingsunaken ingkang sanes Ingsun). 
 
### 7. Sebab-sebab kang anjalari rubedaning pati utawa, kelakuan kang ora nylametake lakune, tumekaning dalan Sangkan Parane. (Kaca 136). 

**Kaca 13k** 

" ............ yaiku ulihira marang padununganira kang Sejati, iya kang tinembungake Kedhatoning Pangeran utawa Suwarga, ..... . . . . " 

**Noot:** 

Wontenipun tiyang pinurih sampun ngantos anggegantha suwarga, kados suyasa ingkang endah tuwin sapanunggilanipun, punika menggah wigatosipun namung anjagi murih tiyang sampun ngantos kcsasar dhateng ngalam kadewatan, ingkang saged mujudaken suwarga kadosdene kedhaton ingkang endah, kebak widadari tuwin sawarnining kasenengan tuwin sapanunggilanipun, punapa dene neraka ingkang wujud latu akantar-kantar urubipun. Sadaya wau menggah kajatenipun namung dumunung wonten ing raos utawi anggambaraken raos tentrem tuwin raos giris (ajrih)

**Kaca 136.** 

" ......... , utawa tansah koleg aneng prapatan palimengan (alam kafiruna) iya alam pepeteng kang Iumrahe padha ingaran neraka, yaiku dunung kasangsarane para kawula kang padha lali marang Pangerall utawa marang Utusane kang langgeng, yaiku Suksma Sejati, Panuntun Sejati, Guru Sejati". 

**Noot:** 

Makaten pasemoning sakaratilmaut, ingkang keplasipun mboten enget dhateng Panuntun Sejati, utawi dhateng Pangeran (Suksma Kawekas), candranipun kados tiyang lumampah wonten ing ambah-ambahan ingkang dereng nate dipun sumerepi, wekasan bingung mboten sumercp margi, anjalari kesasar-sasar lampahipun. 

**Kaca 137.** 

"Awit saka kaleruning piyandele mau, kang banjur nasarake lakune, klebu ewoning titah kang pangawak geni yaiku titah kang padha mukir marang Pangerane kang Sejati (Suksma Kawekas = Allah Ta'ala), kalawan ora ngrumangsani dosane".
 
**Noot:**
 
Ngengeti ingkang kasebut ing buku: "Gumelaring dumadi" jiwanipun titah jawata tuwin sapanunggilanipun titah ingkang abadan anasir latu, punika namung sawenehipun sipating angen-angen tigang prekawis, inggih punika: Kamayan (Pangerti), inggih panguwasa utawi undhuking Suksma Kawekas, dados nalar tuwin pikir boten gadhah (boten saged makarti). Mangka watakipun angen-angen punika: kumaluhur (kumingsun, ngingsun-ingsunaken ingkang mesthinipun sanes ingsun, dados anggenipun ngawugawar: ngaken Pangeran, punapa nyakuthoni Pangeran, punika prasasat boten wonten ingkang ngegreg-egregi (tanpa lawanan) jalaran nalar boten wonten, dados boten saged ngaluraken aluraning sebab-sebabipun, sanadyan saged ugi mangertos manawi Pangeran punika wonten, ewadene raos­ pengraosipun kados Pangeran punika tansah akikinthil utawi kelet kaliyan akunipun, bebasan sampun tanpa ngangkah malih, mila nama boten ngrumaosi dosanipun. Ewa dene murih raos-pangraos ingkang makaten wau saya tipis (saged e1ing) saha boten damel bawuring piyandelipun para manungsa ingkang sami tinitah langkung sampurna, Pangeran ugi paring lawanan ingkang awujud memengsahanipun, golongan Sura kaliyan Asura, inggih punika jawata ingkang watak rahayu kamengsah jawata ingkang watak angkara, perlu nedahaken bilih sakalih-kalihipun golongan wau, titah ingkang taksih kataman bingah susah, tuwin taksih kenging risak (pejah). Bobotipun manungsa punika sami kasinungan nalar, pikir, tuwin pangerti, ewa dene kabekta rosaning hawa napsu, limrahipun boten kuwawi nanggulangi pandhaku dhateng sadaya ingkang kaanggep darbekipun. Bebasan ngantos kesupen manawi sadaya punika kagunganing Pangeran, ingkang namung sawarni kagadhuhaken; mila manawi koncatan inggih ngresula, susah tuwin sapanunggilanipun .
 
### 8. Tumrap kauripane kang kaping pindho lan sabanjure. (Kaca 152). 

**Kaca 153.**

"Manawa papesthene kang bakal sinandhang iku ala (sangsara), wong mau kena dipindhakake kaya dene wong trenyuh, kang anggetuni utawa piduwung banget marang dosane kang wus dilakoni, dene bakal ana piwales kang ora kapenak tumrap dheweke, mula banjur thukul niyate: mopo, sumedya ora gelem tumitah marang donya maneh, nanging wus ora bisa suminggah, kudu dilakoni, amarga wus sumanggem". 

**Noot:** 

Kados makaten punika tepa tuladha saking saperanganing sipat kodratipun Pangeran, ingkang gumelar dados wulang wuruk dhateng para manungsa ingkang anggadhahi akal sampurna, supados sami marsudi dhateng katemenan, sarana netepi janji tuwin kasagahan, ingkang sampun dipun sanggemi, supados suci saking dosanipun. Paribasan Walandi mungel: Kasaguhan iku agawe dosa. Dados manawi dereng netepi kasagahanipun, nama dereng saged luwar saking dosanipun.
 
### 9. Ringkesan katranganing panembah telung tataran. (Kaca 181). 

**Kaca 181.** 

"Panembahe raga (kawula) marang Roh Suci, yaiku tataran panembahing Jiwa kang isih mudha ......... " "Panembahe Roh Suci marang Suksma Sejati, yaiku tataran panembahing Jiwa kang wus diwasa, ............ " 

**Noot:**

Menggahing kajatenipun, tetembungan: Jiwa mudha, Jiwa ingkang sampun diwasa, Jiwa sepuh tuwin sapanunggilanipun, punika namung kangge ambedakaken dhateng tataran kemajenganing batosipun tiyang ingkang undha-usuk, nanging kasunyatanipun jiwa makaten sami kemawon, boten wonten anem sepuh tuwin sapanunggilanipun. Amung babaraning kemajenganipun pirantos-pirantos ingkang kangge nglairaken panguwasaning jiwa, punika ingkang ngawontenaken tataran derajading batosipun. Dene ingkang winastan raga utawi kawula ing ngriki punika pikajengipun kempaling napsu (anasir 4 prekawis) tuwin angen-angen tetiga (pangaribawa, prabawa, kamayan) ingkang dados busana tuwin pirantos mbabaraken karsanipun Tri Purusa. 

## Katrangan sawetawis riwayatipun Juru-Mengeti.

 
1. Suwargi Bapak RADEN TUMENGGUNG HARDJOPRAKOSO nalika sugengipun ngasta kalenggahan Bupati Anom Praja Mangkunegaran. Miyos tanggal 14 Oktober 1882 Masehi, seda tanggal 22 Agustus 1942, kasarekaken wonten ing makam Temuireng, bawah Kabupaten Karanganyar, Surakarta.
 
Putra-putra tetilaranipun wonten 7, inggih punika: 

a. Ir. R. Poedjono. <br/>
b. R. Ay. Atmodipoero. <br/>
c. Prof. Dr. R. Soemantri (alm.)<br/>
d. Ir. R. Soesilo.<br/>
e. R. Ay. Mastini<br/>
f. Ir. R. Soerono (alm).<br/>
g. R. Ay. Soedjarwo. <br/>

2. Suwargi Bapak RADEN TRIHARDONO SOEMODIHARDJO, nalika sugengipun nate ngasta padamelan wonten Jawatan Kereta Api (Staats Spoorwegen), wonten Kantor Tilpun, wonten Percetakan, wonten Mahkamah Islam Tinggi Surakarta, tuwin wonten Korps Pemeliharaan Rohani A.D. ing Bandung. 
Miyos tanggal 10 Agustus 1891 Masehi, seda tanggal 26 September 1958, kasarekaken ing makam Bonoloyo, Surakarta. Tilar putra satunggal kakung, i.p. R. Ilwan SH.
