# SABDA PRATAMA (JAWA)

inggih Sabda-sabdanipun
SANG GURU SEJATI (SUKSMA SEJATI)
ingkang kawitan

ingkang kadhawuhaken lumantar siswanipun
peparab
**R. SOENARTO MERTOWARDOJO**
ing Surakarta

kala ing tanggal
14 PEBRUARI 1932

Cap-capan ingkang kaping tiga

Kawedalaken dening
PROYEK PENERBITAN & PERPUSTAKAAN
"PAGUYUBAN NGESTI TUNGGAL" PUSAT
JAKARTA
1978

Dilarang mengutip tanpa izin Pengurus Pusat Pangestu

                 **BAHASA JAWA**

# SABDA-SABDA PRATAMA

Marengi ing dinten Akad Pon tanggal 6 Sawal Je 1862 utawi surya kaping 14 Pebruari 1932, watawis setengah 6 sonten, siswa-mudha Soenarto nampi "WAHYU PEPADHANG PANGERAN" lumantar Utusan Langgeng, Sang Guru Sejati, awujud Sabda-pangandika, ingkang tinampi dumeling salebeting batos (raos). Tumetesing Sabda kirang langkung kados ing ngandhap punika.

## Sabda ingkang kawitan:

_"Wruhanira!_
_Kang diarani Ilmu Sejati iku Pituduh kang nyata, yaiku Pituduh kang nuduhake Dalan Bener, Dalan kang anjog ing Sangkan paraning Urip."_

Kawuningana para siswa. Wekdal siswa-mudha kasebut nampi sabda pambuka kados ingkang kawursita ing nginggil, ing salebeting sanubarinipun ujug-ujug kados wonten tuk toya mbrebel mili lumeber ing batos, rumesep ing manah kraos "Cles" pindha siniram toya asrep ing wanci enjing, badan kraos gumriming- mrinding, lajeng kasusul raos ajrih, wasana ilining toya kados kendel. Sabda boten kapireng malih.

Kanthi pungun-pungun ing salebeting batos ngudaraos makaten: "Sinten baya ingkang paring Sabda- pangandika punika wau?"

Ing panginten boten womten satunggal menit kapiyarsa sambeting Sabda, sarupi kados paring waluyan dhateng panguda-raosipun siswa mudha kasebut kados ing ngandhap punika.

## Sabda ingkang kaping kalih:

_"Ingsun Suksma Sejati kang nguripi sagung dumadi, Jumeneng ing kabeh sifat Urip._

_Ingsun Utusaning Pangeran kang Langgeng, kang dadi Panutan, Panuntun, Gurunira kang Sejati, iya Guruning Jagad._
_Ingsun rawuh matedhakake Sih-Nugrahaning Pangeran marang sira awujud Pepadhang lan Tuntunan, tampanen kanthi tumenga ing tawang, tumenga kang teges tumungkul, sujud ing ngarsaning-Sun._

_Wruhanira Siswaning-Sun!_
_Manawa kabeh sifat Urip iku asal saka Suksma Kawekas, Pangeraning sagung dumadi, dununging Sesembahan kang Sejati, iya tuking Urip, kang bakal bali marang Panjenengane._
_Sejatining Urip iku SIJI, kang langgeng kahanane, anglimputi kabeh alam saisine."_

Pesating Sabda pindha lepasing jemparing, ingkang ngengingi lesan. Salebetihg Sang Guru Sejati paring dhawuh wejangan ingkang kaping kalih punika,raosing manahipun siswa-mudha padhang njingglang sumeblak kados linimputan cahyaning Sang Sita Resmi (Wulan Purnama). Rumeseping pepadhang nuwuhaken raos ayem tentrem tuwin "bahagia" ingkang dereng nate dipun alami dening siswa-mudha kasebut.

Ananging kawuningana, rehning saweg katemben angalami kaelokan ingkang dhumawah ing hangganipun, mila sareng angen-angen, pamikir tuwin panca-indriyanipun sampun wangsul sami makarti malih, raos "bahagia" wau santun dados raos trenyuh, saking sangeting trenyuh lajeng nangis kanthi ngunjukaken sembah sukur ing ngayunaning Pangeran, dene pun siswa-mudha, umat ingkang dereng suci tuwin rumaos kebekan dosa, pinaringam Sih-pepadhang.

Ebahing raos-rumaos ingkang makaten wau anjalari manahipun siswa-mudha katuwuhan raos rangu-rangu tuwin samar-samar, wasana lajeng nalangsa nyuwun lumunturing Sihing Pangeran: mugi kasucekna saking jejembering donya, kalebura sadaya dosanipun, saha mugi kuwawiya nampi Sih-Nugraha tuwin Pangadilaning Pangeran; salajengipun nindakaken pameleng, boten antawis dangu pun siswa-mudha "les",lumebet ing alam luyut malih, saha lajeng mireng Sabdanipun Sang Guru Sejati, makaten.

## Sabda ingkang kaping tiga:

_"Mangertiya, sira Siswaning-Sun!_
_Manawa kang ngasta Ukuran lan Timbangan iku Ingsun, marmane sira:_
_Aja cilik atinira manawa ana kang ora pracaya marang sira;_
_Aja runtik yen ana kang nggeguyu lan ngremehake marang sira;_
_Aja was lan sumelang yen ana kang mitenah marang sira;_
_Ingsun ngayomi lan nuntun tumeka ing Karahayon marang kabeh umat kang padha lumaku ing Dalan Rahayu, kang padha ngeyub ing Eyoming Pengadilan-Ingsun_

_Ingsun ora bakal negakake marang kang padha makili pakaryan-Ingsun._

_Pepadhang iya dhawuh wejangan-Ingsun wratak-wratakna, lan wenehna marang sapa bae, lanang-wadon, tuwa-anom, kanthi ora mbedak-mbedakake jinising bangsa lan derajad, kang padha ambutuhake Pepadhang-Tuntunan-Ingsun, nanging poma, aja kanthi pameksa lan pamrih apa bae._

_Kuwajiban kang luhur lan suci kasebut tindakna kanthi keikhlasan, kesabaran lan pangorbanan._

_Sing sapa gelem makili pakaryam-Ingsun, iya iku njembar-njembarake dhawuh-Ingsun, iya dhawuhing Pangeran kanthi syarat-syarat kang dak pratelakake mau, bakal padha nampani Sih-Nugrahaning Pangeran._

_Siswaning-Sun!_
_Antinen sawatara,sira Ingsun paringi pembantu kang bakal Ingsun piji mengeti kabeh dhawuh-dhawuh-Ingsun yaiku:_
_1. Hardjoprakoso, 2. Soemodihardjo._
_Calon siswa kasebut uga Ingsun utus njembar-jemberake Pepadhang dhawuhing Pangeran kang Ingsun ampil._

_Poma aja cilik lan uwas atinira._
_Sira tetelune bakal nyangkul pakaryan kang Agung, ing tembe bakal akeh kang padha ambiyantu marang sira._
_Sunaring piwulang-Ingsun bakal sumunar angebaki Jagad._
_Samene dhisik dhawuh-Ingsun."_

Kawuningana para siswa. Dhawuhipun Sang Guru Sejati ingkang kaping tiga punika andayani icaling raos rangu-rangu, samar-samar tuwin was-was, mila katampi kalayan suka-sukur tuwim gembiraning manah dening siswa-mudha kasebut. Kanthi kapitadosan linambaran kesabaran, siswa-mudha ngentosi babaring dhawuhipun Sang Guru Sejati, inggih punika dhatengipun calon siswa kasebut nginggil.

**Sabdaning Sang Guru Sejati kebabar.**

l. Kanthi boten kanyana-nyana nalika ing dinten malem Jumuah-Wage tanggal 12 Sura taun Dal 1863, utawi kaping 19/20 Mei 1932 sadherek R.T. Hardjoprakoso, kadherekaken sadherek R. Ng. Hardjowirogo (sapunika kekalihipun sampun seda) rawuh ing pondhok Widuran, tetepangan ingkang kapisan kalayan siswa-mudha kasebut.

2. Ing dinten malem Sabtu-Paing tanggal 21 Sura taun Dal 1863, utawi 27/28 Mei 1932 sadherek Trihardono Soemodihardjo, rawuh ing pondhok Widuran, pepanggihan, kalayan siswa-mudha.

Inggih ing dalu wau sadherek kekalih kasebut nampi Wahyuning Pangeran lumantar Sang Guru Sejati, salajengipun nampi wejangan-wejangan ingkang kadhawuhaken tumaruntun ngantos pinten-pinten wulan, ingkang sapunika sampun kahimpun ing serat "Sasangka Jati."

Dhawuh kasebut pinengetan dening siswa-mudha.

Pondhok Gondhang-Binangun, 14 Pebruari 1957.

Katapak astan,

SOENARTO

## K A T E R A N G A N

1. Ing dinten tuwin wanci kasebut nginggil, siswa-mudha nuju lenggah piyambakan ing pendhapi kalayan ngalamun, ngraosaken anggenipun nate maguru ilmu kebatinan mrika-mriki, nanging sadaya wau boten wonten ingkang ndadosaken pemareming manahipun, boten wonten wohipun ingkang manfangati, nadyan warni-warnining pitedah inggih sampun dipun lampahi. Mbokmenawi namung saking dereng angsal Ilmu ingkang Sejati.

Pepuntonipun manah boten badhe maguru-maguru malih, tiwas kecalan waragad tuwin lampah rupi-rupi. Ingkang mesthi inggih namung badhe angsal wejangan ingkang tembungipun muluk-muluk tuwin dakik-dakik, wisikanipun klesak-klesik utawi klenak-klenik, mila kaprahipun lajeng dipun wastani "ngelmu-klenik".

Salajengiptrn siswa-mudha kasebut lajeng anguda-raos makaten:
**"Pangiraku laku kang bener iku iya mung nyuwun Sih-pepadhanging Allah, kang sanyata Maha Murah, Maha Asih lan Maha Adil.**

**Aku yakin bakal pinaringan pepadhang, waton temen-temen panyuwunku.**

**Ilmu Sejati iku apa nerangake bab Wasesaning urip, yaiku urip sawise mati?**

**Apa wredine Suwarga lan Neraka?**
**Lan yen ana temenan, ing ngendi dununge?"**

Dumugi semanten panglamunipun siswa-mudha kasebut, wasana lajeng tumungkul kanthi ngesthi ing telenging batos, nyuwun pepadhanging Pangeran, saha lajeng nindakaken salat dhaim, peparingipun ingkang ibu.

Boten antawis dangu siswa-mudha kasebut gumliyer kados ngantuk; inggih ing salebetipun kados makaten wau siswa-mudha saged nampi Sabdaning Sag Guru Sejati ingkang kawitan, kados ingkang kapratelakaken ing nginggil.

2. Siswa-mudha kasebut dereng tepang kaliyan sadherek kakalih, ingkang asmanipun kadhawuhaken dening Sang Guru Sejati, inggih punika sadherek Hardjoprakoso tuwin Soemodihardjo. Manawi ingkang kasebut kawitan, sampun tepang (mireng) asmanipun, inggih punika Bupati Anom Mangkunagaran.

3. Panudingipun Sang Guru Sejati amiji dhateng sadherek kekalih kasebut, nyata kanthi kawicaksanan, amargi sadherek kekalih wau kajawi Siswa ingkang bekti tuwin mituhu, luhur budinipun, ageng pangorbananipun, ugi mumpuni saliring kawruh Kasuksman tuwin Hukum-hukum (wewatoning) Agami ingkang leres.

Sadaya wau siswa-mudha manoni lan nekseni, awit srawungipun salebetirng seprapat abad punika supeket sanget, ngungkuli sadherek inkang tunggil yayah-rena.

Pujianipun siswa-mudha wau dipun kiyataken dening Sabda-pangandikanipun Sang Guru Sejati ing pasamuan Bawa-raos malem Jumuah-Pon tanggal 10/11 Nopember 1949 ing pondhok "Panti Wardoyo". Inggih sadherek kekalih kasebut ingkang nyantosakaken jejeging masjid-keblating manahipun siswa-mudha; upami boten pinaringan pembantu sadherek kekalih kasebut dening Sang Guru Sejati, masjid kasebut badhe dhoyong, malah saged ugi ambruk. Alhamdulillah, dene boten kalampahan makaten, awit Sihipun Sang Guru Sejati, lumantar sadherek kekalih kasebut.

Minangka ngaturaken genging panuwun dhateng sadherek Trihardono Soemodihardjo lan sadherek suwargi R.T. Hardjoprakoso, siswa-mudha kasebut sapunika sampun dados Emhah Kung, kintun serat sinekaraken Kinanthi dhateng sadherek Trihardono Soemodihardjo kados ing ngandhap punika:

Pondhok "Ngesthi Tunggal" 27 Oktober 1949.

1.  Ingkang salam taklim ulun,
    Miwah potret-ngong kinanthi,
    Lumarapa mring riningwang,
    Dyan Soemodihardjo mugi,
    Pinarenga dadya tandha,
    Sih katresnan kang sejati.

2.  Winantu pudya rahayu,
    Mugi Sang Guru Sejati,
    Anurunken Sih lan Rokhmat,
    Tumrap adhi-garwa-siwi,
    Sirna sagung kang rubeda,
    Ayem tentrem lahir batin.

3.  Pun kakang tan bangkit asung,
    Males Sih katresnan yayi,
    Ing nguni prapteng samangkya,
    Adhi tansah mitulungi,
    Santosaning masjid-ingwang,
    Lan ambantu amengeti.

4.  Wejangan Sang Maha Guru,
    Ingkang binabar prayogi,
    Tan Liyan pangorbanan dhimas,
    Lan Kangmas Menggung ing nguni,
    Hardjoprakoso suwarga,
    Dhedhasar mituhu bekti.

5.  Tan ngetang pringganing laku,
    Korban bandha lan pamikir,
    Miwah ngorbanken pangrasa,
    Cinamah den esi-esi,
    Ginaguyu pra sujanma,
    Tinampi sabaring galih.

6.  Adhuh-adhuh kadhang-ulun,
    Pamintamba mring Hyang Widdhi,
    Mugi pangorbanan dhimas,
    Dadya ngamal ingkang suci,
    Winahya Suksma Kawekas,
    Bagya ndonya prapteng akhir.

7.  Lamun raka nuju emut,
    Mring Kangmas Menggung suwargi,
    Kararantan rosing rahsa,
    Karasa-rasa ing ati,
    Sumedhot jroning wardaya,
    Brebel waspa-ngong umijil.

8.  Ing raos kadyenggal nusul,
    Sumusul ing alam gaib,
    Nanging kadiparan baya,
    Lamun dereng karseng Widdhi,
    Marma dahat analangsa,
    Manganti timbalan Gusti.

9.  Jro nalangsa anenuwun,
    Mugi Allah amberkahi,
    Dhumateng Arwahnya Kangmas,
    Hardjoprakoso suwargi;
    Tinampiya ing Pangeran,
    Manunggil ing Aras Kursi.

10. Mugi putra-wayahipun,
    Nampiya Sih-ing Illahi,
    Winahnyu suka-raharja,
    Samya ngambah margi suci,
    Dadya umat kang utama,
    Setya laladi ing Widdhi.

11. Ing mangkya pamintanipun,
    Dhumateng adhimas nenggih,
    Sakeh kasisiban-ingwang,
    Kang lahir lan kang binatin,
    Mugi dhimas aparinga,
    Samodraning pangaksami.

12. Panyurating srat kinidung,
    Marengi dinten respati,
    Tanggal gangsal wulan Sura,
    Wawu sangkalaning warsi,
    Janma hastha ngesthi tunggal,
    Rakanta dahat minta sih.

Seratipun Bapak Soenarto kasebut katampi kalayan suka pirenaning panggalih dening Bapak Soemodihardjo, kados ingkang kawrat Mamanising waluyan ing ngandhap punika:

Pondhok Ngesthi Purnama, 30-10-1949.

## W a l u y a n

1.  Sinarkara waluyaning tulis,
    Tulusing tyas linuting sih-tresna,
    Terus ing lahir batine,
    Saking harinta katur,
    Ing Kiraka Dyan Soenarto-Ji,
    Siswa ingkang pinutra,
    Kekasihing Guru,
    Harinta dahat kapranan,
    Miyat potret tanapi suraseng tulis,
    Janggirat manah-ingwang.

2.  Enget marang lakon kang kawuri,
    Trus kawuryan gumawang neng cipta,
    Katetangi prasetyane,
    Duk winejang ing Guru,
    Samya nampi Wahyu Illahi,
    Kinen dadya Utusan,
    Nekak-ken kang dhawuh,
    Mring umat Indonesia,
    Anjejeg-ken dhoyonging masjiding-ati,
    Mrih bener keblatira.

3.  Dhuh kiraka kagyating tyas mami,
    Duk kakenan ujwala paduka,
    Sumunaring pasuryane,
    Nadyan katingal sepuh,
    Ngagem jenggot tanapi rawis,
    Nyambel wijen semunya,
    Singer katonipun
    Lan manthering netranira,
    Angajrihi kagawa sing watak adil,
    Nanging sih mring sasama.

4.  Kadyangganing Narasingha-Murti,
    Panjalmaning Sang Wishnu Bathara,
    Jaman Dwarpara yogane,
    Bhagawad Gita muwus,
    Heh Arjuna, wruhanireki,
    Ing saben Darma rusak,
    Ingsun pasthi rawuh,
    Amaluya karusakan,
    Catur bangsa wus tan bisa anetepi, +)
    Kwajibannya priyangga,

+)Catur bangsa inggih punika: Brahmana, Satriya, Waisya tuwin Sudra.

5.  Yen Brahmana wus tindak ngapusi,
    Laku dagang golek kauntungan,
    Ngedol ngelmu kasektene,
    Bangsa Satriya nguthuh,
    Rebut milik asor ing budi,
    Bangsa Wesya kuwasa,
    Kadwi bangsa teluk, ++)
    Sujud marang si-hartawan,
    Kinen mbantu genging bandhane wong sugih,
    Srana nindhes wong Sudra.

++) Ingkang kasebut Kadwi bangsa teluk, inggih punika bangsa Brahmana kalayan bangsa Satriya.

6.  Bangsa Sudra pan makaten ugi,
    Rebut unggul nglawan bangsa Wesya,
    Wus sirna mbangun-turute,
    Minta mundhak blanja terus,
    Wimbuh malih jaminan-neki,
    Yen tan gelem nurutana,
    Mogok buruhipun,
    Yen a-Darma saya ndadra, +++)
    Jagad rusak Ingsun rawuh andandani,
    Darmaning catur bangsa.

+++) a-Darma tegesipun ora Darma, maksudipun darma-risak.

7.  Adhuh Raka ingkang sun-tresnani,
    Sami-sami nglanggengken aksama, .
    Rayi tan rumaos gawe'
    Pangorbanan kang agung,
    Tarlen amung sinurung bekti,
    Ngluhuraken Asmanira,
    Risang Maha Guru,
    Kanthi tindak krana Allah,
    Dhuh kiraka mugi nyawabana maring,
    Rinta Sumodiharjo.
    Satuhu ! ! !
