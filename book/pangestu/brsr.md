# BAWA RAOS ING SALEBETING RAOS
```{figure} coverbk/under-construction-snb.png
:alt: underconstruction
:width: 200px
:align: center

```

```{admonition} This Book is Still Under Heavy Development
:class: warning

<mark>Progress: Input Data, Format & Typo Checking</mark>

***Buku masih dalam tahap dalam proses penyusunan, sehingga mungkin masih banyak ditemukan typo. Mohon di maklumi ya ...***

```
# BAWA RAOS ING SALEBETING RAOS
## PURWAKA
Minangkani pamundhutipun para maos ingkang anggatosaken sanget artikel"Bawa Raos ing Salebeting Raos" ingkang urut-urutan kapacak ing Kalawarti Dwija Wara wiwit Nomer 3 tahun I ngantos dumugi Nomer 3 tahun III, Redaksi ngaturaken buku punika ingkang kawedalaken mirunggan ngewrat "bawa raos" kasebat ing nginggil.

Mugi-mugi wedalipun buku alit punika saged ambiyantu manggihaken pajaring manah tumrap para ingkang marsudi pados pepadhang sejati.
Satuhu.

## WEDHARING PANGESTHI
Nuwun,
Langkung rumiyin kula ngunjukaken sembah suka sukur ing ngayunaning Pangeran, saha ing padanipun Sang Guru Sejati, salajengipun ngaturaken genging panuwun sinartan pamuji rahayu katur putra-putrining Pangestu, siswaning Sang Guru Sejati. Dene Bawa Raos ing Salebeting Raos ingkang winedhar ing majalah kita Dwija Wara pikantuk kawigatosan ingkang ageng sanget dening para kadang wandawa Pangestu tuwin para maos Dwija Wara ingkang minulya.

Kawigatosan wau kacihna sakingÂ·kathahipun para sadherek ingkang nglairaken sanget kapranan ing panggalih awit rumaos pikantuk pepadhang tuwin tuntunan sareng necep sari-sarining Bawa Raos ing Salebeting Raos kanthi pangajeng-ajeng supados Bawa Raos ing Salebeting Raos wau kawedalaken dados buku kandhutan. Ingkang makaten wau dados satunggaling tandha majenging pangudi anggenipun para sadherek sami lumampah ing margining kasiswan anggayuh kasunyatan jati.

Awit saking punika, kula, kanthi pembantunipun sadherek redaksi tuwin administrasi Dwija Wara, mangayubagya tuwin nayogyani pangajeng-ajeng saha pamundhutipun para sadherek kasebat ing nginggil.

Para Sadherek ingkang minulya,

Sayektosipun dhawuh-dhawuh wejanganipun Bapak Pangrasa dhumateng putra-putranipun punika amerdeni utawi nedahaken kados pundi anggenipun para siswa kedah nindakaken dhawuhdhawuhipun Sang Guru Sejati ingkang kawrat ing pustaka Sasangka Jati.

Awit saking punika, pangesthining manah kula, kebabaring serat Bawa Raos ing Salebeting Raos punika anambahana dereng majenging kasiswanipun para sadherek saha dadosa sesuluh tumrap para marsudi kasunyatan jati.

Murih nambahi dhamanging para siswa kados pundi kawontenanipun jiwa-jiwa ingkang taksih dumunung ing alam pepeteng (alam kafiruna), minangka panutuping buku punika kula lampiri dongengipun Pak Narto awewaton dhawuh wejanganipun Sang Guru Sejati ingkang tinengeran "Suksma Ngumbara".

Wasana kula nuwun, sumangga.
Pak Merto

# BAWA RAOS lNG SALEBETING RAOS
(Bisikaning Suksma)
Marengi ing dinten Selasa tanggal ll September 1956

# RASA WINISIK TERUS MANUNGGAL
dening Pak Merto

Bawa raos kasebat dipun sepuhi dening Bapak Pangrasa, dene ingkang ngestreni wonten sadherek tiga, inggih punika:
1. Sadherek Kemayan,
2. Sadherek Prabawa,
3. Sadherek Pangaribawa.

Sari-sarining bawa raos cinathet ing batos dening Pak Narto, ingkang wekdal samanten mirengaken kanthi raos wonten ing sajawining bawa raos, ing salajengipun kamonceraken saha kadhapuk sarupi wawan rembag (soal jawab) dening Pak Merto, kados ing ngandhap punika.

## SESORAHIPUN BAPAK PANGRASA

## I. SABDA KANG TAN WINEDHAR
"Saya suwe saya tamat penyawangku, lan saya cetha pangertiku,
manawa kabeh kang gumelar ing bawana iki, kejaba mujudake:
keagungan,
kawicaksanan,
keadilan,
panguwasaning Pangeran Kang Mahatunggal,
uga dadi pasemon pangandikaning Allah, yaiku sabda kang ora winedhar ing lesan, utawa sastra kang ora tinulis, cara Islame sinebut 'kalam iktibar' utawa 'kalam maujudiah'.

Nanging, kang bisa mangerti (nampa) sabda kang ora winedhar lan kang bisa maca sastra kang ora tinulis iku ya mung para manungsa kang limpad ing budi, kang padha netepi angger-anggering Tri Sila, bebasane wong kang limpad seprapat bae wus tamat. 

## II. DHAWUH PIWULANGING ALLAH KANG GUMELAR
"Sakabehing lelakon kang dumadi ing donya iki, yaiku warna-warnaning lelakoning ngaurip kang padha sinandhang dening para umat (kawula) kang nuwuhake rasa: bungah susah, kojur mujur, papa mulya, asor luhuring bangsa, pasang suruting nagara, iku kena kanggo tepa palupi, awit kabeh mau dumadine saka kebabaring hukum angger-angger langgeng, uga dadi dhawuh piwulanging Allah kang gumelar wujud lelakoning ngaurip, kang wajib kawigatekake dening para umat kang padha kepengin rahayu uripe ing donya tumekaning delahan."

## III. WASESANING HUKUM ANGGER-ANGGER LANGGENG

"Mangertia putra-putraku kabeh!

Manawa kabeh manungsa iku padha winasesa dening hukum angger-angger langgeng, yaiku sifat adiling Allah. Nadyan ana golonganing umat kang padha ora pracaya marang anane anggerangger langgeng, nanging ora bakal mrucut saka purbawasesaning angger-angger kasebut.

Dene kang diadili iku karep lan pakartining (panggawene) manungsa, kang kalumrah diarani ngundhuh wohing panggawe, tembunge liya diarani 'karma'.

Mungguh terange mangkene.
Manawa ana wong tumindak ala, yaiku tumindak kang nyulayani anggering keadilan, kautaman, lan kasusilan, wong mau bakal nampa piweleh kang setimbang karo panggawene. Bebasan nandur rawe iya bakal gatelen awake. Dene kang nandur pari, iya bakal panen pari kang manfangati kanggo uripe, tegese kang padha tumindak becik bakal padha nampa piwales saka kabecikane.

Sumurupa, ora ana kadadean kang tanpa sebab."

Dumugi samanten pangandikanipun Bapak Pangrasa, amargi Sadherek Prabawa sumela ngajengaken pitakenan makaten.

Sadherek Prabawa:

"Bapak, keparenga kula nyuwun priksa, sinten ingkang dados hakim, jaksa, tuwin panitera? Ing pundi manggenipun pangadilan langgeng wau yen nuju ngadili (bersidang)? Rehning umat manungsa punika cacahipun mayuta-yuta, pinten cacahipun hakim ingkang ngadili, makaten ugi ingkang dipun adili punapa inggih kenging membela diri kanthi mbekta juru pembela?"

Sadherek Kemayan sumambung:

''0, Dhimas Prabawa, mbok iya aja nggomblohi mangkono, mundhak kebacut-bacut anggonmu ora weruh ing rembug, amarga saka anggonmu seneng anut grubyug, bebasan kaya belo melu seton."

Sadherek Pangaribawa sumela nyambeti:

"Kangmas Prabawa punika saking kulina ngulur-ulur nalar, nanging boten saged mulur, amargi nalaripun sampun kelajeng pating saluwir, sebab remen main selat wicara, inggih punika nyrekal utawi mbantah, ingkang makaten wau saking pakulinan labet pandamelanipun dados pokrul bambu."

Sadherek Prabawa katingal kabranang ing manah saha mangsuli kanthi groyok sebab kasalat urubing latu kanepson.

"Iki kepriye ta? Wong takon iku rak merdika, kang wajibe diwangsuli apa kang dipitakokake, lha kok dikono-kono; lan maneh sing daksuwuni priksa iku rak Bapak Pangrasa, dudu kowe ta luur-lur; mbok iya aja banget-banget le ngenyek, nadyan aku kok padhakake kaya belo nggomblohi, ning rak iya belo sing meret, lan belo kang mangan sekolahan; akeh wacanku buku sing kandel-kandel weton luar negeri, isi kawruh rupa-rupa; durung kinar luur-lur, yen aku kalah karo sing padha kumawasis iku."

## IV. ALLAH ASIH MARANG WONG KANG DARBE WATAK SABAR

Bapak Pangrasa kanthi sabar nyapih ingkang sami suwala ing rembag, kanthi pangandika makaten:

"Ee, ee, ee, mengko ta mengko, sareh-sareh; leremna kanepsonmu. Padha elinga, ing wektu iki kowe kabeh lagi ana ing sajroning bawa rasa kang wajibe kudu migunakake rasa pangrasa kang alus, aja padha migunakake alam pikiran kaya yen nuju lungguh ing bangku sekolahan, utawa ana ing Dewan Perwakilan Rakyat, mundhak ora bisa kasinungan kamursidan, iya sorot kawicaksananing Sang Guru Sejati, wekasan ora bisa nemu rosing rasa kang rinuruh kang sumimpen ing sajroning rahsa jati. Lan maneh jare wis padha ulah kasabaran; yen isih padha seneng nyumet urubing geni kanepson, tetela pangulahmu kasabaran durung paja-paja mateng. Mangertia, kabeh gegayuhan iku bisa kasembadan manawa pangudine dhinasaran kasabaran. Para wicaksana nyanepakake manawa 'sabar iku lawanging suwarga'. Panyandra mangkono mau ana benere, awit kang diarani kasuwargan iku sejatine 'taman kamulyan lan katentreman langgeng'

Kepriye bisane wong darbe rasa mulya lan tentrem, manawa atine kesalat panasing geni kanepson saka anggone ora darbe watak sabar. Kabeh agama mulangake, yen Allah iku asih marang wong kang darbe watak sabar.

Mulane, dienggal padha ngrasuka busana kasabaran kang cumawis ing 'pethi' Hastha Sila; aja mung mandheg ing pangerti bae, yen kowe padha kepengin kinasih ing Allah."

Sadherek tetiga kasebat sami mabukuh bebasan konjem ing bantala tuwin sami boten wantun nyabawa, labet saking ajrih bektinipun dhateng pinisepuhipun, kawistara ing semu sami ngrumaosi ing kalepatanipun. Ing sakala punika papaning bawa raos linimputan raos tentrem tuwin tidhem premanem, boten wonten sabawaning walang salisik, amargi Bapak Pangrasa kendel pangandikanipun, sarwi ngliyepaken netra, mindeng sawiji mastuti ing Widi. Dene para putra sami waspada ing semu tuwin tanggap ing tanduk, lajeng sami sesarengan manembah ing Pangeran.

Ing salebeting suwasana ingkang makaten wau handayani sekar-sekar ing patamanan ingkang megar ambuka ganda arum angambar, sakala sami mingkup, ron-ronan sami boten ebah, awit miditing angin inggih lajeng kendel. Sadaya wau saestu sami asung urmat dhateng ingkang saweg samadi maladi hening. Megaring sekar-sekar ingkang sami mingkup, ron-ronan sami ebah malih saking katiyuping samirana, sareng kapiyarsa dumelinging sabda ''Satuhu'' ingkang winedhar dening Bapak Pangrasa minangka tandha pamudharing pangastuti.

Wasana arum wijiling pangandika.

## V. DUNUNGING PENGADILAN GAIB

"Putra-putraku kabeh, ing samengko padha piyarsakna, aku arep mangsuli pitakone putraku Prabawa, sanadyan pitakone iku ora pratitis, awit ora dhedhasar kamursidan. Dhek mau aku wis nerangake manawa angger-angger langgeng iku sifat adiling Allah, kang ora tinulis kaya dene angger-angger utawa undang-undang nagara kang kena owah gingsir.

Mangertia! Kang jumeneng hakim, jaksa, lan paniteraning 'pengadilan gaib' iku dudu Allah, nanging mung sifat kawicaksanan, panguwasa, lan adiling Allah. Dene papan dununging 'pengadilan gaib' iku ing telenging sanubarine manungsa sawiji-wiji, dadi manawa kehing umat manungsa iku ana sewu yuta, iya semono  kehing hakim lan papan persidangane. Ananging angger-angger langgeng, iya pengadilan gaib iku sejatine mung siji, mangkono uga Pangeran Kang Mahatunggal iku iya mung siji, kang nglimputi kabeh alam saisine. Mula anguningani samobah-mosiking manungsa lan pakartine ing saben dhetik, iya ing sakabehing wanci lan midhangetake anggone manungsa ngakoni ing sajroning batine tumrap pakarti lan kasalahane, nadyan pangucape ora gelem ngakoni ing dosane. Awit saka iku tumindaking angger-angger langgeng ora kaya hakim ing donya nganggo papriksan saksi lan tandha bukti kasalahane (dosane) kang diadili.

Lakuning jagad (bumi) iku ajeg mubeng liwat ing garis-garis kang tinamtu ing cakrawalaning srengenge; dene srengenge kanthi adil tetep nyorotake pepadhang lan mratakake daya panase marang jagad, saka karsa lan panguwasaning Allah. Mangkono uga tumibaning hukum angger-angger langgeng, iku iya kaya lakuning bumi kang ora bisa dinuwa dening sapa bae lan uga ora ana kang bisa mbantah marang padhang lan panasing srengenge, awit tumibaning hukum kanthi kawicaksanan, keadilan, lan panguwasa kang ora ana watese lan tetimbangane."

## VI. TUMIBANING HUKUM ANGGER-ANGGER LANGGENG

"Putusaning hukum angger-angger langgeng iku ana kang tinampa dening kang diadili ing kauripan saiki, ana kang ginantung lan bakal tumiba ing kauripan ing tembe. Jalaran saka iku manungsa kang kudu nampa tumibaning hukum angger-angger langgeng kang ginantung mau, mesthi bae ora eling marang pakartine (lelakone) duk ing nguni, yaiku ing kauripan kang wus kepungkur, uga ora mangerti sabab-sabab kang anjalari nampa warna-warnaning panandhanging urip, babaraning hukum angger-angger langgeng. Mula  tumprap kang ora mangerti  utawa kang ora pracaya anane angger-angger langgeng banjur padha rangu-rangu utawa ora pracaya marang adiling Allah, jalaran nyumurupi beda-bedaning nasibing manungsa sawiji-wiji.

Kaya mangkono ringkesaning andharan bab angger-angger langgeng lan tumibaning hukum pengadilan gaib. Dene yen diterangake sawutuhe, yaiku sawiji-wijining sabab lan kadadeyane, upama tinulis, bebasan langit kang gumelar iku minangka daluwange, banyu segara iku minangka mangsine, ewa samono durung paja-paja nyukupi kanggo mengeti babaraning angger-angger langgeng, iya karsaning Pangeran kang langgeng. Apa kang dakandharake mau kabeh wewaton saka dhawuh wejangane Sang Guru Sejati kang mung bisa tinampa kanthi piandel dening para siswa lan para umat kang mursid, limpad ing budi, kang padha temen-temen eling (bekti), pracaya, lan mituhu marang dhawuhing Allah, iya kang padha ngrasuk sejatining sahadat. Awit saka iku manawa ana kang ngemohi utawa ora pracaya marang dhawuh wejangane Sang Guru Sejati ora perlu ditanggapi (diladeni) awit sejatining piandel iku ora dumunung ing angen-angen utawa ing pangertine, nanging kang megar ing jiwane, mulane aja padha padudon ing atasing kapercayan (piandel) mundhak nuwuhake cecongkrahan lan pasulayan.

Kepriye Prabawa, wis mangerti?"

Sadherek Prabawa:
"Kula ngaturaken genging panuwun, sadaya dhawuhipun Bapak adamel padhanging manah kula.

Kawuningana, Bapak, salebetipun kula mirengaken dhawuhipun Bapak bab angger-angger langgeng tuwin dhumawahing hukum pengadilan gaib, seranduning badan kula kraos mrinding, kringet kula gumrobyos, raosing manah karerantan cinampur raos ajrih, jalaran kula lajeng enget sadaya lelampahan kula nalika taksih mudha, saha lajeng ngrumaosi kalepatan-kalepatan inggih kathahing dosa kula ingkang tansah tumandho ing salebeting batos, ingkang boten kasumerepan dening sintena kemawon.

Saweg sapunika kula mangertos bilih sadaya dosa kula ingkang  sampun dangu sumingit ing batos, jebul wonten ingkang nguningani, inggih punika angger-angger langgeng, inggih pengadilan gaib, ingkang badhe ndhawahaken putusan wujud warni-warnining panandhang, ingkang boten saged dinuwa, purun boten purun kedah kula lampahi.

Nanging nadyan makatena, Bapak, kula meksa nggadhahi pangajeng-ajeng bilih kula badhe pinaringan luwar saking panandhang dhumawahing hukum, ngengeti bilih Pangeran punika Mahamirah tuwin Mahaasih dhateng sadaya kawulanipun."

Bapak Pangrasa:
"Prabawa, yen kowe darbe panganggep lan pangarep-arep kang kaya mangkono iku kena bae; dhasar nyata Allah iku Mahamurah lan Mahaasih marang kawulane. Ananging kowe aja lali, manawa Allah iku Mahaadil, iya pengadilaning Allah iku kang ora kena ginagampang. Mula sanadyan kowe bisa nampani sihing Allah, nanging hukum kang adil mau mesthi tumiba ing kowe."

Sadherek Prabawa:
"We la, yen makaten gawat yektos hukum angger-angger langgeng punika, bebasan boten kenging sinanggi miring. Nanging Bapak, manawi kula ngengeti, bilih Allah punika inggih Maha Ngapura, kula meksa rumaos gadhah kalonggaran kangge nyuwun pangapunten lan yakin badhe pinaringan pangapunten saking sadaya dosa kula."

## VII. LEBURING DOSA SARANA MARTOBAT lNG PANGERAN KANTHI TINEBUS PANGORBANAN SUCI
Bapak Pangrasa:
"Prabawa, yen kowe wis ngrumangsani dosamu, tumuli martobata ing Pangeran, kanthi prasetya ora bakal tumindak ing panggawe dosa maneh, dene carane martobat mangkene.

1. Warna-warnaning panandhang kang wus tumiba ing kowe, tampanen kanthi rasa narima, ewa samono, ing atasing manungsa, wajib nindakake pambudidaya, upama ketaman lara, iya kudu ikhtiar usada, mangkono sapiturute.
2. Sakabehing dosamu tebusen kanthi pangorbanan suci, yaiku nindakake budi darma sarana aweh kabecikan lan mitulungi pepadhaning titah kang perlu dipitulungi, dene tumindake kaukura kanthi kakuwatanmu dhewe, kang dhinasaran rasa welas lan asih, dadi ora karana pamrih apa bae. Paweweh kabecikan iku ora mung wujud bandha bae, ana kalane nganggo bausuku lan pikiran, malah yen perlu ngetohake jiwane kanthi ikhlas, kanggo ngentas kasangsarane kang ditulungi.
3. Pasrah kanthi santosaning ati, yaiku sejatining pracaya, marang Sang Juru Panebus Dosa, sinartan nuceni atine.
4. Ing sajroning batin ngesthi kanthi rasa nalangsa nyuwun pangapura apa dene nyuwun kuwat nampani pangadilaning Allah. Dene tumindake kang ajeg, luwih utama yen linambaran tapa brata kanthi iklasing ati.

Putraku Prabawa!
Yen kowe bisa netepi wewarahku kasebut, wewaton dhawuhing Sang Guru Sejati, aku yakin kowe bakal antuk sih pangapuraning Allah, satemah kowe bakal kuwat nampa warna-warnaning panandhang. Upama bobot kang kudu kok pikul iku ana seratus kilo, bisa kokcangking kanthi entheng, nadyan bobote ora suda; upama wujud omben-omben kang darbe rasa pait banget, rasa pait mau ora krasa ing ilatmu, nadyan zat-zat kang darbe rasa pait mau ora ilang lan tetep paite, kang mangkono mau ora liya saka sih pitulunganing Allah, yaiku kebabaring pangapuraning Pangeran.

Sadherek Prabawa:
"Dhuh, Bapak pepundhen kula, cumeplong raosing manah tuwin raos ajrih saking genging dosa kula sakala musna, sareng kula mirengaken dhawuhipun Bapak; boten langkung kula nyuwun  berkah pangestunipun Bapak, supados kula saged ngestokaken sadaya dhawuhipun Bapak. Namung keparenga kula nyuwun priksa malih, sinten ingkang panjenengan sebut Sang Juru Panebus Dosa punika?

Bapak Pangrasa:
"Aku ngucap sokur ing ngayunaning Pangeran dene apa kang dakandharake mau agawe mareming atimu lan kowe sumedya ngestokake pituduhku kang nuntun marang karahayon; pandongaku muga kowe dadi siswa kang nyata bekti lan mituhu. Dene kang daksebut Sang Juru Panebus Dosa iku ora liya: Suksma Sejati, iya Sang Guru Sejati (Nur Mohammad, Sang Kristus, iya Sejatining Putraning Allah).

Sadherek Prabawa:
"Bapak, kula matur sanget ing panuwun tuwin pamundhi kula sadaya dhawuhipun Bapak ingkang damel padhanging manah kula tuwin kiyating jiwa kula ingkang suwaunipun miyar-miyur, ela-elu saha tansah molak-malik. Wiwit sapunika kula boten badhe rangu-rangu malih panyiswa kula dhateng Sang Guru Sejati."

Sadherek Pangaribawa:
"Bapak, keparenga kula nyuwun priksa, kados pundi lelampahaning Gesang (Roh), ing sasampuning nilar badan jasmani utawi pejah, inggih punika kawontenanipun Roh utawi Jiwa ingkang sampun saha ingkang dereng saged wangsul dhateng ing Allah, tuwin rambah kaping pinten Roh (Jiwa) tinurunaken gesang malih ing alam kuwadhagan (donya) punika?

## VIII. ASAL SAKA ALLAH, BALI MARANG ALLAH

Bapak Pangrasa:
"Mangertia putraku Pangaribawa, manawa Urip kita (Roh Suci)  yaiku asal saka Allah lan bakal bali marang Allah (sangkane saka Urip, parane marang Urip). Dene Sejatining Urip iku siji kang wus nunggal lan kita ing telenging Urip, kang nglimputi kabeh sifat urip lan kabeh alam saisine.

Asaling Roh, iya pletiking Urip, iku suci, mula baline marang Allah, tuking Urip (tuking kasucian) iya kudu suci. Dene kang ngregedi kasucianing Roh iku pakartining angen-angen, kang dadi cangkoking Roh, kang nuwuhake rasa tresna kelet kanthil-kumanthil marang kahanan kang ginelar ing donya kang ora langgeng iki, satemah banjur lali lan ora niyat bali marang Allah, asaling Roh. Pepindhane kaya dene mendhung kang dumadi saka uwabing banyu saka daya panasing srengenge, salawase mendhung mau durung luluh saka daya panasing srengenge lan prabawaning angin, salawase mendhung mau durung bisa tumiba dadi udan bali marang asale uwab, iya bali marang banyu.

Bali utawa manunggaling Roh Suci marang Allah iku pepindhane kaya dene banyu udan kang tumetes ing samodra, kang banjur luluh dadi siji lan samodra, langgeng kahanane, kang ora bisa katerangake kanthi tetembungan mungguh katentreman lan kamulyane.

Dene Roh (Jiwa) kang durung suci, yaiku kang durung bisa nguwalake pakartining angen-angen, kang dadi cangkok utawa busananing Jiwa, anggone kelet kanthil-kumanthile marang barang-barang kang ditresnani' saoncate saka badan jasmani (wadhag) ora bisa bali marang asaling Roh, nanging banjur kandheg dumunung ing alam antara, iya kang sinebut alam kafiruna utawa alam pepeteng, dununging Jiwa-jiwa kang padha lali marang Sangkan Paraning Urip, iya lali marang Allah. Dene kahanane kaya dene wong 'turu' kang ngimpi nggladrah, maneka warna solan-salin panandhang kang rinasa ing sajroning impen (sajroning alam antara) manut apa kang diimpi-impi lan kang dipengini lan tansah nyawang (ketok-ketoken) apa kang ditresnani. Sirnaning panandhang sajroning impen manawa kang 'turu' (lali) mau banjur tangi, tegese Jiwa nuli eling marang Allah. Awit saka iku banjur tinurunake maneh  ing kauripan donya, lantaran karsa lan sihing Allah, supaya sesuci sadurunge 'turu' (mati).

Kalonggaran kanggo sesuci iku, saka sih parimarmaning Pangeran, pitung rambahan, yaiku Roh (Jiwa) kang durung suci katurunake ing kauripan donya keh-kehe rambah kaping pitu (pitung panjalman), perlu kanggo sesuci manut pituduhing agama suci, iya dhawuhing Pangeran kang Mahasuci. Bab laku utawa carane sesuci ing samengko wus kadhawuhake dening Sang Guru Sejati kanthi ringkes lan terang, kang winedhar ing pustaka Sasangka Jati bagian Hastha Sila. Nanging putra-putraku kabeh padha darbea gegayuhan lan mangudia supaya sepisan rampung (suci) manunggal bali marang Allah. Amarga bab 'tumimballahir' nganti rambah kaping pitu, iku dudu deleging piwulang, nanging iku mung 'panging' kawruh (ilmu) kang uga perlu diweruhi kanggo nekseni utawa nguwatake piandel manawa Allah iku sanyata Mahaadil, dadi dudu paraning tujuan utawa dudu gegayuhaning urip kang sejati."

## IX. ATI KANG SINUCI DHAMPAR PALENGGAHANINGALLAH (KALBU MUKMIN BAITULLAH)

Bapak Pangrasa :
"Awewaton dhawuh wejangane Sang Guru Sejati manawa Pangeran kang Mahatunggal (Tripurusa) iku sejatine wus nunggal lan kita jumeneng ing ati kang sinuci ing telenging Urip. Awit saka iku bali utawa manunggal ing Allah iku ora mung ing tembe yen kita wus ninggal badan wadhag (mati), nadyan saiki kowe kabeh padha bisa manunggal lan Panjenengane; kang mengkono mau manawa kowe kabeh padha bisa netepi laku lan sarat-sarate, yaiku bisa mudhari sakabehing bebandan, kang dadi aling-alinging panunggal.

Sadherek Pangaribawa:
"Bapak, sadaya dhawuh panjenengan bab lelampahaning Gesang (Roh) sasampunipun nilar badan jasmani (pejah) adamel mareming manah kula. Ing sapunika kula nyuwun mugi keparenga  Bapak paring pitedah, margi ingkang pundi ingkang kedah kula ambah, lampah punapa ingkang kedah kula lampahi, tuwin punapa sarat-saratipun supados kula saged mudhari sakathahing bebandan ingkang mbanda dhiri kula satemah kula saged lumebet ing Pura Panunggal, inggih manunggil ing Pangeran ingkang Mahatunggal.

## X. PAMORING KAWULA GUSTI
Bapak Pangrasa:
"Sumurupa putra-putraku kabeh, dalan kang anjog ing pamudharan, kang minangka 'kuncining pura panunggal', iku satemene ora winatesan mung kudu ngambah ing salah sijining dalan, amarga sakehing dalan bener iku bakal anjog ing kasunyatan, iya ing pura agung, teleng kadhatoning Pangeran Kang Mahaagung, kang uga sinebut Baitullah. Dene kawula bisane amor (manunggal) lan Gusti, manawa kawula darbe rasa tresna (bekti) marang Gustine, apa dene wus bisa nunggallaras lan sifat-sifating Gusti, yaiku ndarbeni watak utama, luhur budine, tresna marang pepadhaning titah urip.

Supaya kowe kabeh padha ndarbeni sifat-sifat kang pinuji kang laras lan ngirib-iribi sifat-sifating Pangeran, padha angestokna dhawuh wejangane Sang Guru Sejati, padha lumakua ing dalan kang luwih cedhak kang wajib diambah dening para siswa kang padha mituhu, 'yaiku padha lumakua ing Dalan Rahayu (anetepi Panca Darma Bakti), kang wewejangane ana limang prakara.
1. Ngrasuk sejatining sahadat (pahugeraning Pangeran marang kawula) kang minangka dadi dhedhasaring piandel utawa bebundhelaning tekad kang dirungkebi, kang rumesep ing jiwane, ora mung kaucapake ing lesan bae.
2. Nindakake bektine marang Pangeran sarana manembah kang murni ing sajroning ati; murnining panembah (sejatining panembah) tansah eling (bekti) marang Pangeran kang Mahatunggal.
3. Nindakake budi darma, yaiku mbabarake sih katresnane marang pepadhaning titah urip, sarana paweweh kabecikan ginawe mitulungi karibedan utawa kasangsaran.
4. Ngunjara hawa nafsu utawa meper ubaling nafsu kang tumuju tindak kang nyulayani kautaman, kaadilan, lan kasusilan, dhinasaran tapa brata ing sakuwasane. 
5. Marsudi andarbeni budi luhur.

Laku limang prakara kasebut minangka andha utawa pancadan anggone para siswa arep ngrasuk 'busana' Hastha Sila, pituduh rahayu wolung prakara kang winedhar ing pustaka Sasangka Jati, dhawuh wejangane Sang Guru Sejati.

Yen Hastha Sila wus rinasuk, kawula (siswa) bakal bisa nunggal laras lan sifat-sifating Gusti, utawa ngiribi sifat-sifating Pangeran. Supaya kowe kabeh tumuli nyedhaki 'wiwaraning panunggal' tansah nggugaha rasa sengsem lan gandrung kepengin bali manunggal lan Allah.

Manawa pituduh kang dak andharake mau dilakoni kanthi temen-temen, insya Allah kowe kabeh bakal bisa nampani soroting Sang Sasangka Jati, iya wahyu pepadhanging Allah, kang bakal nuntun lumebu ing pura agung, sana pasenedan suci, dunung kaagunganing Pangeran Kang Mahatunggal.

Kang dakandharake kasebut ing dhuwur reringkesan utawa baku-bakuning laku miturut dhawuh wejangane Sang Guru Sejati kang wajib pinundhi-pundhi lan kaestokake dening para siswa lan kabeh umat kang padha kepengin ngombe 'banyu suci', iya 'banyu panguripan' kang bisa nylametake uripe ing donya tumeka ing delahan, ndoning katentreman lan kamulyan langgeng."

Sadherek Pangaribawa:
"Sadaya dhawuhipun Bapak kula tampi kalayan sumungkeming batos, ingkang saged majari manah kula tuwin nggigah raos kula sumedya tumunten ngayati ngestokaken dhawuhipun Bapak, inggih dhawuh wejanganipun Sang Guru Sejati. Ing sapunika kula saweg mangertos bilih Hastha Sila, ingkang isinipun sanget prasaja, ingkang suwaunipun kula anggep sepele punika, jebul ageng sanget kasiyatipun, ingkang wajib Â·pinundhi-pundhi tuwin kaaji-aji saking inggiling ajinipun. Kawuningana Bapak, ing sayektosipun ing antawisipun para calon siswa, klebet kula piyambak, wonten ingkang ngremehaken dhateng wewarahing Hastha Sila. Saweneh wonten ingkang carios makaten, 'Iki piwulang becik kang gampang diucapake, nanging angel yen dilakoni'."

## XI. HASTHA SILA  ATINING AGAMA SUCI
Bapak Pangrasa:
"Mangertia putra-putraku kabeh! Manawa piwulang kang kamot ing Hastha Sila iku sejatine sari utawa pathining piwulang kang sumimpen ing kitab-kitab suci dhawuhing Pangeran, mula kena dakpindhakake kaya dene atining agama suci. Dhasar nyata dalan kang anjog ing kasunyatan jati iku prasaja banget, ora rinengga ing tembung kang muluk-muluk lan dakik-dakik, lan dalan bener iku ora menggak-menggok, tegese ora nganggo laku utawa sarat-sarat kang aneh-aneh (elok-elok). Dene kang padha ngremehake marang pituduhing Hastha Sila iku saka durung mangerti bedane kang nyata lan kang dudu (durung weruh bedane emas lan tembaga).

Mulane Sang Sabda dhawuh:
'Aja padha mbuwang mutiara ing sangareping kandhang babi'. Dhawuh kasebut mengku surasa supaya kita aja menehake piwulang kang adiluhung marang si cubluk, lan marang kang ora mbutuhake pepadhang, awit wong kang kulina manggon ing pepeteng, bakal kebloloken yen weruh pepadhang, lan banjur ngeremake mripate.

Satemene wewarah kang sumimpen ing Hastha Sila iku yen cinandra kaya dene omben-omben jamu kang pait rasane, kang mung bisa diombe dening para santosa ing budi, lan kang padha pracaya manawa jamu iku bisa marasake lelara. Mulane, gampang lan angel anggone arep netepi wewarahing Hastha Sila iku, iya mung gumantung marang kang nglakoni, apa dhedhasar kasantosaning ati, apa mung sakepenake bae.

Putraku Pangaribawa,
Wong kang wis gelem ngakoni kaluputane lan wis darbe niyat sumedya ndandani kesalahane iku wis wiwit tumapak ing dalan bener lan bakal tekan ing paran kang sinedya, manawa niyate ndandani wis dilakoni lan ora mbaleni tumindak salah (dosa) maneh.

Piwelingku, aja padha ngendhe-endhe wanci, mupung gedhe rembulane, mupung jembar kalangane, tumuli sesucia, awit manawa sang Sitaresmi wus kebacut panglong, kowe bakal angel olehmu banyu suci, kang kena kanggo nyirep genining setan, lan kang bakal nylametake lakumu tumeka ing katentreman kamulyan langgeng."

Sadherek Pangaribawa: "Dhuh, Bapak pepundhen kula, sanget karerantan lan nalangsaning manah kula, dene kula nate kumawantun ngremehaken dhawuh wejanganipun Sang Guru Sejati ingkang kawrat ing Hastha Sila. Kula rumaos getun sanget, awit anggen kula nyimpen Hastha Sila punika sampun meh sewindu laminipun. Upami wiwit kula nampi punika lajeng kula garap kanthi tumindak samesthinipun, harak inggih sampun dangu anggen kula lulus.

Hem, eman sanget, wekdal ingkang samanten dangunipun ical muspra boten kula pigunakaken; upamia makaten, harak inggih sampun medem, sekar sampun ndungkap megar ambuka ganda arum angambar."

Bapak Pangrasa:
"Pangaribawa, wis aja akeh-akeh kang kokrasakake, aja ngeling-eling lelakon kang wus kelakon. Prayoga tumuli tumindaka, wektune isih omber, tinimbang kanggo ngalamun agegetun. Ngluhurna dhawuhing Rasul Allah kang surasane mangkene.

'Yen kowe arep nglakoni ngibadah angestokake dhawuhing Allah, utawa golek ngelmu, aja darbe pangira yen kowe sesuk isih urip; kosok baline yen kowe nindakake pakaryan kang gedhe kanggo kaperluaning urip bebrayan ing donya iki, aja darbe pangira yen kowe bakal nemahi pati'."

## XII. LALI MARGA KONCATAN PEPADHANG

Aturipun Sadherek Pangaribawa:
"Keparenga kula nyuwun miterang bab dhawuhipun Bapak ingkang mawi sanepa, bilih sang Sitaresmi sampun kelajeng panglong badhe rekaos pikantuk kula toya suci, ingkang kangge milujengaken lampah kula dumugi ing katentreman kamulyan langgeng (wangsul kula ing Allah), punika kados pundi wredinipun?"

Bapak Pangrasa:
"Panglonging sang Sitaresmi, yaiku rembulan ing tanggal tuwa, ora suwe maneh rembulan bakal silem kaling-kalingan bumi, wekasan ora bisa madhangi jagad. Sanepa iki ndarbeni surasa mangkene:

Manawa kowe wis kebacut tuwa pikun (wis nyedhaki surut ninggal donya) angel anggonmu arep nampani tuntunan utawa ngelmu kanggo sangumu bali marang Pangeran. Wong kang wus pikun angel bisane eling marang Allah, lagi karo anak putune dhewe bae terkadhang wis ora eling, kepriye bisane eling marang Allah, kang durung tau dimangerteni anane. Pancadriyane, ciptane, angen-angene wus surut pakartine.

Mula akeh bae wong kang pikun mentas bubar mangan, njaluk mangan maneh, awit rumangsane durung mangan (lali yen wis mangan); kaca mata wis dienggo, digoleki, yen guneman dibolan-baleni, tur gunem kang nggladrah, dhasar suwarane pelo pisan; kang mangkono mau jalaran lali marga koncatan pepadhang, awit nalika enome ngungkurake Sang Pepadhang, ora gelem netepi angger-anggering Tri Sila marga saka kumalungkunge, ngendel-endelake panguwasane, kapinterane, lan kasugihane. Mula piwelingku marang kowe kabeh dakbaleni, aja padha angendhe-endhe wanci, mupung gedhe rembulane, mupung jembar kalangane, padha tumuli sesucia; mungguh terange piwelingku mau mangkene.

Mupung kowe kabeh isih padha enom, bagas waras lan isih omber wektune, tumuli padha goleka ngelmu kang nyata kanggo sangumu urip ing donya tumekaning delahan. Dene ngelmu kang nyata, yaiku pituduh kang nuduhake 'dalan bener', dalan kang anjog ing sangkan paraning urip, kaya kang wus kadhawuhake dening para rasul, kasebut ing kitab-kitab suci, kang samengko wus katerangake kanthi ringkes lan gamblang dening Sang Guru Sejati kasebut ing pustaka Sasangka Jati."

Sadherek Pangaribawa: .
"Dhuh, Bapak pepundhen kula, kula ngaturaken genging panuwun, sadaya dhawuhipun Bapak wau damel padhanging manah kula saha nambahi dereng anggen kula badhe tumunten ngestokaken dhawuhipun Bapak, inggih dhawuh wejanganipun Sang Guru Sejati. Kula rumaos begja kemayangan dene sang Sitaresmi dereng panglong kangge kula, kula dereng kelajeng pikun, punapa malih kula sampun nggembol ilmu sejati peparingipun Sang Guru Sejati, ingkang cinandhi ing Sasangka Jati.

Kula kerep nyumerepi kawontenanipun tiyang ingkang sampun pikun, kados ingkang kadhawuhaken Bapak wau, inggih memelas sanget, malah wonten ingkang nusuh punapa, nglempakaken gombal-gombal tuwin barang-barang ingkang boten wonten ginanipun. Saweg sapunika kula mangertos sababipun pikun wau jalaran koncatan pepadhang sinaring sang Sitaresmi, amargi nalika enemipun nebihi Sang Pepadhang, wekasan sareng sepuh kados dene tong ingkang kothong, kathah rembagipun, nanging rembag ingkang nggladrah, tur dipun wongsal-wangsuli; beda kaliyan tong ingkang isi, nadyan kendel, boten kathah rembagipun, nanging manfangati dhateng sesami."

Bapak Pangrasa:
"Sukur Pangaribawa, dene kowe wis bisa nampa kabeh pituduhku lan kowe darbe niyat tumuli ngestokake dhawuhing Sang Guru Sejati. Sumurupa, kabeh sedya (gegayuhan) iku yen wis dilakoni kanthi tindak (lair-batin) bakal ana wohe; dene suwe lan gelising pangundhuhing woh iku iya mung gumantung panggarap utawa pangudine, apa kanthi temen-temen, apa mung sakepenake bae.

Â· Putraku Prabawa!
Kowe arep pitakon apa, kok sajak kedhekas-kedhekes, mara majua mrene; aja ewuh pakewuh yen kowe darbe pitakonan. Yen kowe darbe rasa ewuh lan ora wani ngajokake pitakonan ing sajroning bawa rasa kowe bakal kapitunan dhewe. Amarga sakabehing piwulang iku kudu ditampa kanthi mangerti temenan; kepriye anggonmu bakal bisa nglakoni manawa kowe durung mangerti surasaning ngelmu (piwulang) kang koktampa."

Sadherek Prabawa:
"Kasinggihan Bapak, kula badhe nyuwun pariksa bab anu ...e... e ... nanging manah kula radi dheg-dhegan, amargi kuwatos mangke gek kula dipun wastani kados pokrul bambu malih dening Adhimas Pangaribawa."

Sadherek Pangaribawa sumambung:
"Kangmas Prabawa, aku saiki wis sabar kok, aku ora bakal ngarani Kangmas tukang bantah kaya pokrul bambu maneh, wis Mas, tumuli matura Bapak."

Sadherek Prabawa:
"Tenan ya, Dhimas, aku aja kok kono-kono maneh, aku dak matur Bapak.

## XIII. PAKARTINING CIPTA (PIKIR) LAN OBAHING ANGEN-ANGEN NUWUHAKE BEBANDAN KANG DADI ALING-ALINGING PANUNGGAL

"Bapak, keparenga kula nyuwun priksa, gandheng kalayan lampah panunggal; kala wau Bapak dhawuh bilih kawula saged manunggil lan Gusti manawi kawula utawi siswa saged mudhari sakathahing bebandan ingkang mbanda dhirinipun, amargi sakathahing bebandan wau ingkang dados aling-alinging panunggal. Ingkang dereng kula mangertosi bab tembung 'bebandan', punika punapa lan kados pundi kawontenanipun kawula utawi siswa ingkang binanda wau? Dene tumrap kawontenan kula piyambak rumaos kula bebas boten wonten ingkang mbanda, gesang kula merdika, boten dipun reh dening sintena kemawon, bandha kula tirah-tirah kangge gesang sakukuban kula, tur kula ngeyub ing nagari kita Republik Indonesia ingkang merdika."

Bapak Pangrasa: .
"Prabawa, sadurunge aku mangsuli pitakonmu luwih dhisik aku arep pitakon marang kowe, kaya ing ngisor iki.
1. Yen kowe nuju sangga uwang, polatanmu katon suntrut (surem), mripatmu kembeng-kembeng (nangis) kae, ana apa?
2. Yen kowe nuju muring-muring (nesu) kae, ana apa?
3. Yen kowe wayah lingsir wengi klisikan (nylelek), bekah-bekuh ora bisa turu kae, sababe apa? Mangka kesehatanmu ora keganggu, tegese badan wadhagmu waras wiris.
4. Yen kowe nuju bingung (gelisah) kae, sabab apa?
5. Yen kowe nuju mesam-mesem, terkadhang ngguyu cekakakan kae, ana apa?
6. Yen kowe nuju lara sesambat ngaruara, terkadhang banjur nangis kae, sabab apa?"

Sadherek Prabawa:
1. "Yen kula nuju sangga uwang kanthi ulat ingkang suntrut, mripat kula membeng waspa punika, jalaranipun manah kula sisah sanget, awit kecalan barang-barang ingkang kula tresnani, utawi kapisah kalayan katresnan kula, terkadhang amargi saking boten kasembadan ingkang dados pepenginan kula, utawi nuju kesakit-sakit manah kula; amargi kasuwiyah utawi karemehaken tuwin kaserik-serikaken manah kula dening tiyang sanes.
2. Yen kula nuju muring-muring (nesu) punika sababipun warni-warni sanget, upaminipun: sabab saking pikajeng kula dipunsulayani, dipun-cahak wewenang utawi darbek kula, rumaos dipun-remehaken tuwin dipun-camah dening tiyang sanes; sanes-sanesipun sabab kathah sanget yen kula aturaken sadaya.
3. Yen kula boten saged tilem punika jalaran saking kathahing pamanahan kula, bab-bab ingkang kula manah gawang-gawangan katingal cetha ing cipta kula, terkadhang angen-angen kula ebah isi bayang-bayangan ingkang ngajrih-ajrihi, raos isi samar-samar (was was).
4. Yen kula nuju bingung punika, amargi kadunungan raos sumelang boten badhe saged kelampahan punapa ingkang kula pengini, tuwin amargi saking boten saged mudhari (ngatasi) kawontenan ingkang kula adhepi.
5. Yen kula nuju mesam-mesem tuwin gumujeng latah punika sabah kepranan tuwin sabab saking bingahing manah kula.
6. Yen kula nuju sakit lajeng sesambat ngaruara punika, kejawi ngraosaken sakiting badan wadhag, ugi kadunungan raos samar gek-gek sakit kula wau njalari pejah kula, mangka kula taksih seneng (krasan) gesang ing alam donya punika, lan ma1ih eman dhateng bandha kula, dene anggen kula nglempakaken pinten-pinten taun kanthi adus kringet, yen kula tilar badhe kawaris dening sanak sadherek ingkang boten kula senengi; terkadhang bandha kula wau badhe muspra.

Kados makaten Bapak, atur wangsulan kula kanthi saleresipun tumrap pandangonipun Bapak."

Bapak Pangrasa:
"Mangertia Prabawa!
Kabeh wangsulanmu mau kena dakanggo mangsuli pitakonmu bab bebandan kang kudu diudhari. Sanadyan kowe mau mratelakake yen uripmu mardika lan ora rumangsa binanda dening apa bae, nanging satemene kowe ora mrucut saka bebandaning donya. Dene tumalining bebandan mau saka pakartining cipta (pikir) lan obahing angen-angen kang nganakake geganthan utawa gegambaran rupa-rupa tumrap barang-barang kang koktresnani. Salawase angen-angenmu tetep kelet kanthil-kumanthil tresnamu marang barang-barang kang ora langgeng lki, kang nyababake tuwuhing rasa bungah-susah, muring-muring, bingung, giris utawa samar-samar kaya kang kokandharake mau, bab siji tumeka bab enem, salawase bebandan tetep tumali marang jiwa ragamu lan dadi aling-alinging panunggal."

Sadherek Prabawa:
"Bapak, saweg sapunika kula mangertos punapa ingkang winastan 'bebandan' tuwin inggih lajeng kraos manawi satemenipun dhiri kula punika binanda wiwit saking suku kagodhi dumugi sirah, ngantos thele-thele boten saged ebah.

Bapak, keparenga paring dhawuh, sarana kangge magas tangsul ingkang nggodhi jiwa raga kula punika punapa?"

Bapak Pangrasa:
"Ing dhuwur wis dakandharake manawa para siswa lan kawula wis bisa lumaku ing Dalan Rahayu (yaiku netepi Panca Danna Bakti) lan ngrasuk Hastha Sila, siswa lan kawula bakal nungggal laras utawa ngirib-iribi sifating Gusti lan bakal katuntun dening Sang Pepadhang, iya wahyuning Allah, bisa manungggal lan Panjenengane. Dene gegaman kang kanggo magas bebandan kang dadi aling-alinging panunggal iku ora liya 'pedhang' Hastha Sila."

Sadherek Prabawa:
"Wela. ageng sayektos kasiyatipun Hastha Sila punika, awit saking punika kula nyuwun pangestunipun Bapak supados kula saged ngestokaken dhawuhipun Sang Guru Sejati ingkang kawrat ing Hastha Sila, satemah kula saged wudhar saking bebandan, salajengipun saged lumebet ing 'pura panunggal'.

Nanging Bapak, keparenga kula nyuwun ugungan, mugi keparenga Bapak paring pitedah, punapa wonten lampah panunggal sanesipun ingkang boten mawi ngrasuk Hastha Sila. Anggen kula nyuwun priksa punika boten teges kula 'ngemohi' Hastha Sila, namung kepengin mangertos, punapa wonten lampah sanes ingkang radi gampil dipun lampahi."

## XIV. YEN WANIA ING GAMPANG, WEDIA ING EWUH, SABARANG ORA TUMEKA

Bapak Pangrasa:
"Putraku Prabawa! 
Kaya kang wis dakterangake dhek mau, manawa dalan kang anjog ing pamudharan kang dadi 'kuncining' pura panunggal, iku ora winatesan mung kudu ngambah salah sijining dalan utawa laku, amarga sakabehing dalan bener, yaiku pituduh kang nyata, iku bakal tekan ing kasunyatan jati.

Sumurupa!
Ing atasing piwulang panunggal kang bener, yaiku pituduh kang sanyata saka wahyu pepadhanging Allah, iku ora nyimpang utawa ninggal wewarahing Hastha Sila, dhawuh wejangane Sang Guru Sejati, sanadyan andharaning piwulang beda-beda, nanging sarining surasa mesthi padha, bebasane kaya dene godhong suruh lumah lan kurebe, nadyan beda rupane, nanging yen ginigit padha rasane. Mung bae, upama wong lelungan, gelis lan suwene tekan ing paran kang tinuju, gampang lan angeling dalan kang kudu diambah, iku ya mung gumantung marang kang padha nglakoni, apa tumindake (anggone lumaku} dhinasaran kasantosaning tekad sinartan pangurbanan, apa mung lelamisan utawa mung sakepenake bae. Mulane Prabawa, piwelingku marang kowe, yen kowe darbe gegayuhan apa bae aja wedi bab angeling laku kang minangka sarat utawa tebusaning gegayuhan, amarga yen kowe mung wani ing gampang lan wedi ing ewuh (angel), kowe ora bakal kasembadan apa kang kokgayuh.

Wong tani bisane panen pari, sawise adus kringet, ku sawahe, nyebar wiji, sabanjure kaupakara murih slameting wiji kang sinebar, ora nggresah Ian susah kodanan lan kapanasan; kanthi sabar ngenteni tuwaning pari, babaraning pangurbanan, panen pari kang manfangati.

Mangertia putra-putraku kabeh!
Manawa nggayuh kasunyatan, yaiku nglakoni pituduhing ilmu kasuksman, ka-Allahan, utawa kebatinan, kang nuntun marang kasampurnaning urip, yaiku gegayuhaning urip kang sejati, iku ora winatesan ing wektu lan panggonan.

Ana kalane kang marsudi mau mung sawengi bisa sampurna (lulus), yaiku kasembadan kang ginayuh, bebasan tanggal pisan kapurnaman, senteg pisan anigasi. Kosok-baline ana kang nganti puluhan tahun, malah ana kang salawase urip ora bisa nemu rosing rasa kang rinuruh kang sumimpen ing jroning rahsa jati. Kang mangkono mau jalaran pangudine kanthi migunakake alam pikirane, miyar-miyur atine, solan-salin tekade (piandele), menggak-menggok lakune, wekasan kesasar-sasar lakune lumebu ing 'kratone' Ratu Kidul."

Sadherek Prabawa:
"Dhuh, Bapak pepundhen kula, sareng kula mirengaken dhawuhing Bapak punika wau, manah kula saya tambah dereng gumrengseng badhe ngestokaken dhawuhipun Bapak, mituhu dhawuhing Sang Guru Sejati, sanadyan Hastha Sila punika pinindhakaken kados dene jampi ingkang raosipun pait sanget, tumunten badhe kula ombe, ngengeti umur kula sampun satengah abad, kuwatosing manah, gek-gek kula kepancal sepur, mangka dereng gadhah karcis.

Kejawi saking punika Bapak, kala wau githok kula kraos mengkorog, wekdal Bapak ngendika kesasar lakune lumebu ing kratone Ratu Kidul'. Pangandikanipun Bapak wau kados-kados nyemoni lelampahan kula jaman samanten, nadyan Bapak boten anguningani. Waleh-waleh punapa Bapak, nalika kula taksih mudha nate nenepi ing Parangkusumo, sacelakipun Parangtritis, gisiking Seganten Kidul. Dene sedyanipun manah kepengin nelad dedongenganipun suwargi Panembahan Senopati, esthining manah supados kula sinawaban sih panguwasanipun Ratu Kidul, ingkang anjalari kula dados tiyang sugih bandha rajabrana. Hemm, tujunipun kala semanten kula boten dipun panggihi Ratu Kidul, ingkang ngedhaton ing Samodra Kidul, anuwa kula rak kesasar mrayang dados lelembat isen-isening Seganten Kidul. Kula sesuwun mugi anak-putu kula, sanak sadherek kula, tuwin bangsa kula sampun ngantos ngalami kesasar-sasar kados lelampahan kula ingkang sampun."

Bapak Pangrasa:
"Aku ngucap suka sukur ing ngayunaning Pangeran dene kowe saiki darbe gegayuhan kang luhur lan prasetya bakal lumaku ing dalan bener, ngestokake dhawuh wejangane Sang Guru Sejati.

Sumurupa, wong kang gelem ngakoni kliruning laku utawa kesalahane iku kalebu utama, awit iku saperangan saka wataking satriyatama; aja kaya si cubluk kang mbaguguk nguthawaton, yen dielingake kleruning tindak-tanduke lan kesalahane banjur briga-brigi kumaki, abandha wani muni-muni, wekasan kaesi-esi ing bumi.

Prabawa!
Yen kowe isih ndarbeni pepenginan supaya sugih bandha rajabrana, daktuduhi 'dalan' utawa 'kuncining' kasugihan. Pituduh kang bakal dakwenehake marang kowe iku prasaja banget, nanging yen dilakoni kanthi temen-temen lan ditetepi kang dadi sarat-sarate, insya Allah bakal kasembadan kang kokgayuh.

Kleru lan sasar lakune yen wong kepengin sugih banjur dhepe-dhepe marang Ratu Kidul, nenepi ing makame wong kang dianggep kramat, njaluk sawabe bulus jimbung, medhukun, lan sapanunggalane.

Nanging piwelingku poma estokna, yaiku yen kowe kelakon sugih bandha, aja lali marang kuwajiban suci. Awit manut pengalaman-pengalaman kang dakweruhi, wong kang sugih bandha iku kang akeh-akeh banjur keblerengen dening rajabranane, wekasan banjur nglirwakake kuwajiban Panca Darma Bakti, nyimpang saka Dalan Rahayu kang nuntun marang karahayon ing donya tekan ing akire.Lan ngelingana saloka 'Onta iku bisa lumebu ing suwarga, kang lawange ambane mung saleng-lengan dom, nanging wong sugih, kang lali marang kuwajiban suci, ora bisa lumebu ing suwarga'."

Sadberek Prabawa:
"Bapak, kula matur sanget nuwun dene badhe kaparingan 'kuncining' kasugihan. Kula pitados bilih 'kunci' wau manawi kula pigunakaken, upamia resep makaten mesthi isi bahan-bahan ingkang manjur kangge njampeni sakit 'kamlaratan'. Nanging Bapak, kula sampun narimah, sanadyan kula dereng nama sugih, nanging pamedal kula sampun nyekapi kangge kabetahaning gesang kula sakulawarga. Kejawi saking punika, angengeti kula sampun sepuh, sampun ndungkap inguk-inguk liang kubur, kuwatosing manah kula wonten kalih bab, inggih punika:
1. Manawi kula kelampahan sugih, mangke gek-gek kula kerem dhateng kadonyan, saha keblerengen rajabrana kula, wekasan kula tinebihan dening Sang Pepadhang, ing akiripun boten saged lumebet ing suwarga ingkang korinipun namung salenglengan dom, lajeng jiwa kula ngumbara ing alam kafiruna, alam pepeteng; inggih yen lajeng enget, yen boten harak inggih memelas sanget.
2. Bandha ingkang kula tilar saged dados wisa tumrap anak putu kula, amargi saged njalari anak-putu kula lajeng sami lumuh ing darnel, saha sami boten purun ngudi ilmu kangge sanguning ngagesang, terkadhang lajeng sami pasulayan rebatan warisan dhateng pengadilan.

Bapak Pangrasa:
"Prabawa!
Apa kang wus dadi kekencenganing ati lan tekadmu kang tumuju marang gegayuhan utama, tumuli lakonana. Piwelingku, aja sok seneng gawe bayang-bayangan utawa gegambaran kang memedeni awakmu dhewe, yaiku rangu-ranguning ati kang isi pangrasa samar-samar, was-was lan pangothak-athik 'mengko gek ngono, mengko gek ngene'; sujanan iku nuwuhake sanggarunggi, kang gawe gorehing ati. Yen kaya mangkono pakulinanmu kowe ora bakal kasembadan apa kang kokgayuh, lan ora bakal kadunungan rasa tentrem ing sajroning atimu. Mangka tentreming ati iku nyembuh bagas sarasing jiwa raga lan dadi dalan kamulyaning urip."

Sadherek Prabawa njenger kadya tugu sinukarta kanthi kumembeng ing waspa, ing semu kawistara nalangsa, dene tansah kawiyak kalintuning tindak. Sadherek Pangaribawa sumela kanthi tanduk ingkang susila anoraga:
"Bapak, kula keparenga nyuwun priksa bab lampah pamudharan ingkang dados 'kuncining pura panunggal'. Kejawi kados ingkang sampun kadhawuhaken Bapak kala wau, punapa wonten lampah sanesipun. Anggen kula nyuwun priksa bab punika ing pangangkah namung kenginga kangge tetimbangan lampah ingkang pundi ingkang laras kalayan kekiyataning jiwa raga kula."

## XV. WARNA-WARNANING PIWULANG PANUNGGAL

Bapak Pangrasa:
"Mangertia putraku Pangaribawa, manawa piwulang panunggal iku dening para winasis, manut pangrunguku katatar ana patang tataran, kang beda-beda lakune lan sarat-sarate, yaiku:
1. Manunggal sarana ulah semedi utawa tafakur (makripat ing Pangeran).
2. Manunggal sarana panggawe, yaiku manunggal sarana nunggali afngaling (pangorbananing) Pangeran.
3. Manunggal sarana nunggali sifat-sifating Pangeran.
4. Manunggal sarana ulah tapa brata kanggo nelukake wataking Aku kang kumaluhur kumawasa iku.

Dene kahanane para marsudi kang wus tumeka ing panunggal iku dening para winasis kasanepakake kanthi pasemon:

'warangka manjing curiga', 'kodhok ngemuli lenge', kang ndarbeni teges 'ngraga suksma' utawa 'abadan suksma' (asarira suksma) yaiku pamoring kawula Gusti.

Saweneh ana kang darbe pangira lan panganggep manawa 'ngraga suksma' iku suksmane lolos saka badan wadhag, lan banjur nyumurupi gumlintinging badane wadhag kang tininggal. Sumurupa, panganggep kang kaya mangkono iku kleru lan bakal kesasar lakune.

Ing antarane para winasis ana kang aweh wejangan bab ilmu pamudharan utawa panunggal, kang winedharake kanthi ngandhar-andhar angendhukur, muluk, lan dakik-dakik tetembungane, pilih jalma kang bisa nampa (mangerti). Uga katerangake kepriye kahanane kang sanyata tumrap kang wus tumeka ing pamudharan utawa panunggal.

Tumrap para marsudi kang mursid, yaiku kang limpad ing budi, bisa milah-milahake ing ngatasing dalan lan panggonan kang tinuju. Nanging tumrap si cubluk bisa kesasar panganggepe, lire: si cubluk lagi meruhi utawa mangerti anane dalan kang kudu diambah, yaiku lagi mangerti andharaning piwulang bisane wudhar saka sakabehing bebandan, rumangsane wus tekan panggonan kang tinuju, lan rumangsa wus wudhar saka sakabehing bebandan kang mbanda dhirine, lan rumangsa wus nunggal marang Dat kang Langgeng (Allah). Mulane si cubiuk banjur kumawasis, suthik manembah ing Pangeran kanthi ngucapake pujianing pangastuti ing sajroning batine, lan emoh nindakake sarat-sarat kang dadi abon-aboning panembah, uga banjur sungkan nindakake Panca Darma Bakti, dhawuhing Sang Guru Sejati, kasebut ing Sasangka Jati. Amarga si cubluk kadunungan panganggep lan pangrasa kaya mangkono mau, mulane banjur sombong ngremehake terkadhang nggeguyu marang para calon siswa (umat) kang padha mituhu marang dhawuhing Sang Guru Sejati lan kang padha netepi sarengating agama suci.

Kahanane si cubiuk kang kaya mangkono mau, pepindhane kaya dene wong wuta kang ngaku weruh dalan, dadi satemene memelas banget. Si cubiuk bakal piduwung lan gelem ngakoni wutane, manawa lakune kesandhung-sandhung lan kesasar-sasar, yaiku yen kepengkok ing pancabaya, amarga ubayane ambalenjani.

Ing saweneh para 'guru ilmu klenik' aweh wejangan ilmu kang diarani 'ilmu kasampurnan' utawa ana kang ngarani 'ilmu tuwa' marang murid-muride, kanthi upacara maneka warna, kayata: nganggo slametan (kendhuri) ingkung jago putih mulus, gedhang ayu, suruh ayu, tindhih dhuwit kang tinemtokake kehe; kang diwejang linggih mori putih, terkadhang dilurupi nganggo jarik utawa mori.

Dene pamejange ing wayah bengi, ana ing iatar, ora kena keyuban ing wangon; si murid linggih madhep mangulon, dene 'kyai guru' lenggah madhep mangetan. Saweneh pamejange ing wayah lingsir wengi, 'guru' lan murid padha lukar busana nyemplung ing kali, pamejange klesak-klesik utawa klenak-klenik, mula kaprahe diarani ngelmu klenik. Wejangane nganggo tembung campur adhuk, Jawa-Arab lan tembung asing liyane, kang ora gampang dimangerteni dening si murid. llmu kang diwejangake dening guru' mau uga diarani ilmu 'pagedhongan' saweneh diarani 'ilmu sangu pati', kang ora kena kanggo rerasan, diucapake ing sadhengah wektu. Sing sapa wus nggembol ilmu iku ing tembe bakal sampurna patine, mangkono pamangsite 'kyai guru' marang muride.

Nanging yen sinawang kanthi kawaspadan lan kawicaksanan, ilmu kang dibeber dening para 'kyai guru' mau dudu ilmu kang bener, awit nyimpang saka dalan bener, sanadyan panganggepe 'kyai guru' ilmu kang nyata, nanging ora bisa nuntun tumeka ing kasunyatan, amarga sanyatane dudu pituduh kang nyata saka wahyu pepadhanging Pangeran."

Sadherek Pangaribawa:
"Bapak, sareng kula mireng bab warni-warnining piwulang panunggal tuwin kawontenanipun 'ilmu klenik',saya nambahi genging kapitadosan kula, bilih dhawuh wejanganipun Sang Guru Sejati punika sanyata tuntunan ingkang ngrancagaken lampahipun para siswa tuwin umat ing margi leres, inggih margi utami ingkang anjog ing karahayon, katentreman, tuwin kamulyan langgeng.
Manawi kapandhing kalayan piwulang kados ingkang kadhawuhaken Bapak kala wau, saking pamanggih kula, dhawuh wejanganipun Sang Guru Sejati punika langkung gampil dipun mangertosi tuwin gampil katindakaken dening sintena kemawon ingkang sami pitados.
. Awit saking punika prasetyaning manah kula boten badhe mingket sapecak saking margi leres pitedahipun Sang Guru Sejati. Kejawi saking punika gumregahing jiwa kula andayani ngalokroning bebandan ingkang suwaunipun ningseti jiwa raga kula. Wiwit kendhoning bebandan mahanani soroting Sang Pepadhang trontong-trontong majari manah kula, kados ngawe-awe supados kula tumunten nyelak tuwin manunggil kalayan kalulut kula Sang Guru Sejati, Panuntun kita ingkang sejati, ingkang nuntun kita dhateng katentreman kamulyan langgeng."

Bapak Pangrasa:
"Pangaribawa!
Aku mangayubagya marang prasetyamu, netepi kuwajibaning siswa: bekti, pracaya, lan mituhu marang dhawuhing Sang Guru Sejati, iya dhawuhing Pangeran Sejati."

Sadherek Prabawa:
"Bapak, sanadyan kula sampun anggiligaken tekad, boten badhe mangro tingal anggen kula ngrungkebi dhawuh wejanganipun Sang Guru Sejati, ewadene kula kepengin mangertos jerenganipun utawi wijangipun piwulang panunggal sekawan tataran ingkang kawedharaken dening para winasis, kados ingkang kadhawuhaken Bapak kala wau. Pramila kula nyadhong deduka kanthi panyuwun mugi keparenga Bapak paring sesuluh kados pundi terangipun tumrap satunggal-satunggaling tataran, supados nambahi seserepan tuwin pangertosan kula ing bab piwulang kasebat."

Bapak Pangrasa:
"Prabawa!
Dalan bener kang wis daknyatakake (daksekseni), iku mung dalan bener pituduhe Sang Guru Sejati, sanadyan ana bebasan kabeh dalan iku anjog ing Roma, nanging aku yakin manawa dalan bener kang wis dakambah (daklakoni) iku luwih cedhak lan luwih gampang tinimbang dalan bener liyane.
Dene piwulang panunggal patang tataran kaya kang dakpratelakake mau aku durung nekseni (nyatakake) benere, sanadyan uga pituduh marang dalan bener. Awit saka iku aku ora wani nerangake kepriye wijange siji-sijining tataran.
Mangertia Prabawa, manut dhawuh wejangane Sang Guru Sejati kang dakpepundhi, manawa bali manunggal marang Allah iku ora perlu sangu ilmu kang akeh-akeh, jer sakehing ilmu iku tuke (asale) saka Allah, dene sangu kanggo bali marang Allah iku mung kasucian.
Tumrap para marsudi kasunyatan ora prayoga nggembol ilmu maneka wama corake, awit yen mangkono ora bakal kasembadan sedyane saka tansah ketungkul anggone ngolak-alik ngelmune, pantog-pantoge iya mung dadi ewone wong sugih kawruh, bebasan kaya lemari buku kang mlaku. Ewadene yen kowe mung kepengin mangerti bae bab kasebut, coba sowana marang sadulurku sina-rawedi, kang asma Ki S. Among Budhaya, ing pacrabakan Ngeksi Purnama, nyuwuna priksa wijange piwulang panunggal patang tataran kasebut. Dhimas Among Budhaya iku mumpuni saliring Wedha (kitab-kitab suci), prasasat asalira Wedha.
Kanthi renaning panggalih Dhimas Among bakal paring wejangan marang kowe kang ndadekake mareming atimu."

Sadherek Prabawa:
"Sadaya dhawuhipun Bapak badhe kula estokaken. Saking derenging manah kepengin nambahi pangertosan, kula badhe tumunten sowan Bapak Among Budhaya. Nitik asma lan namaning pacrabakan kula pitados bilih panjenenganipun sampun asalira pepadhang tuwin tansah ngetutaken lampah jantraning kabudayan. Kula nyuwun pangestunipun Bapak kemawon mugi-mugi kula boten dados 'lemantun buku ingkang mlampah'."


##XVI. PIWULANG PANUNGGAL DUDU SAWIJINING
KUWAJIBAN KANG KUDU DILAKONI
DENING PARA KAWULA


**Sadherek Kemayan:**\
"Bapak, keparenga kula nyuwun priksa.
1. Ngengeti piwulang pamudharan utawi panunggal punika piwulang ingkang adiluhung, gawat, tuwin rungsit, punapa piwulang punika inggih kangge sadhengah?
2. Punapa inggih wonten umat ingkang saged dumugi pamudharan tuwin saged manunggil kalayan Pangeran (dumugi kasunyatan jati)?
3. Kados pundi kawontenanipun tiyang ingkang sampun dumugi kasunyatan jati, tuwin kados pundi raos-pangraosipun?"

Bapak Pangrasa:
"Mangertia Kemayan! 
Manawa piwulang pamudharan lan panunggal iku dudu sawijining kuwajiban kang kudu dilakoni dening para kawuia (umat). Nanging piwulang kasebut kasadhiyakake kanggo sadhengah, ora winatesan mung kanggo sagolonganing umat bae. Dene wong bisa lan orane nglakoni piwuiang kasebut nganti tumeka ing kasunyatan jati, iku iya mung gumantung marang kang padha ngiakoni. Apa dhedhasar kasantosaning tekad kang linambaran pangurbanan, apa mung mandheg ing wicara lan miyar-miyur ing ati, iku kang meruhi iya mung kang nglakoni dhewe.
.Dene umat kang bisa tumeka ing kasunyatan jati iku bebasan 'Sayuta siji ombyokan', tegese: sanadyan piwuiang pamudharan lan panunggai iku kena diupamakake kaya dene dalan kang mayat (ndeder) banget, lunyu, lan rumpil, kang ora bisa diambah dening sadhengah wong, ewasamono iya ana kang bisa ngambah tumeka ing 'puncaking dalan kasunyatan jati', sanadyan ora akeh wewilangane."


## XVII. KAHANANE WONG KANG WUS TUMEKA
lNG KASUNYATAN JATI


"Sumurupa Kemayan!
Mungguh kahanane wong kang wus tumeka ing kasunyatan jati, iku ora bisa disumurupi dening sadhengah, bebasan kesampar kesandhung, nanging pilih jalma kang bisa meruhi. Dene sifat-sifat lan kahanane wong kang wis tumeka ing drajat luhur kasebut, kang bisa dakterangake lan bisa disumurupi dening para mursid iya mung sawetara kaya kang dakpratelakake ing ngisor iki:
1. tandang tanduke prasaja ngresepake
2. sumanak tangkebe marang sapa bae
3. tata lan susila solah bawane
4. sethithik guneme, sareh wicarane
5. jatmika yen micara, ora srawean tangane
6. padhang lan sumeh, nanging wingit pasemone
7. tajem lan sumorot netrane
8. prasaja sandhang panganggone
9. prasaja uripe, luhur budine
10. kasabarane pindha samodra raya
11. ngegungake pangapura, adil paramarta
12. welas-asih-tresna marang sapadha-padha
13. netepi wajibing ngaurip kanthi tata lan susila
14. ngajeni ngluhurake kabeh agama
15. setya marang undhang-undhang pranataning nagara
16. ora mbedak-mbedakake drajat, golongan, bangsa, priya-wanita, wredha-mudha
17. kabeh rinengkuh padha, nanging ora ninggal tata krama
18. ora ninggal tata-caraning urip bebrayan ing donya
19. samad-sinamadan, reksa-rumeksa kanthi subasita
20. ora salin jeneng, sesebutan kang rineka, rinengga-rengga, supaya kaloka dipuja-puja ing bawana
21. ora ngongasake pangawikan, kawaspadan, lan panguwasa, sanadyan tetelune mau wus kasalira.

Dene tumrap rasa-pangrasaning batin (ati) iku ora bisa disumurupi dening sapa bae; bebasan 'sajero-jeroning samodra isih bisa dijajagi, nanging rasa-pangrasa atining wong, luwih-luwih wong kang wus tumeka ing kasunyatan jati, ora bisa dijajagi (disumurupi)'.
Supaya ndadekake pangertimu, dakjarwani sawetara, kenoa kanggo pangilon utawa tepa tuladha marang kang padha marsudi kasunyatan jati, aja nganti kesasar lan kacidran dening dayaning pangaku-akuning angen-angen kang kulina ngaku-aku.
Mungguh sejatining rasa pangrasaning batin ora bisa yen diterangake kanthi tetembungan, awit jembare nglangut pindha samodra kang tanpa tepi; samodra kang ora angombak nganakake alun, yaiku: ciptane, naiare, angen-angene ora padha makarti, kang nganakake geganthan, gegambaran, lan bayang-bayangan kang nuwuhake rasa:
bungah-susah
waswas,samar-samar
rangu-rangu, bendu
sangga-runggi, meri
giris-miris
papa-sangsara
asor-luhur, misuwur
kojur-mujur
gampang-angel lan sapanunggalane.

Endahing rasa-pangrasa, ngungkuli kaendahaning alam kang gumelar iki.
Upama gegandan, ratu-ratuning arum kang ngambar amrik awangi.
Upama rasa legi, ratu-ratuning memanis kang legi wangi.
Upama sulistyaning putri, ratu-ratuning widadari.
Upama sesotya, musthikaning sesotya kang edi-peni.
Upama cahya, sumunare ngungkuli cahyaning sang sitaresmi.
Upama banyu, tuking banyu bening kang suci murni.
Dene rasa pangrasa kang bisa dakterangake kanthi tetembungan, kang sanyata rinasa :
ayem-tentrem, marem
heneng - hening - eling
nikmat-manfangat
bahagya-mulya, wicaksana
tetep karasa manunggal ing Suksma:
Sejatining Urip, kang nguripi kabeh sifat urip, mula karasa manunggal lan kabeh sifat urip, rumesep ing kabeh wujud ana, iya kahanan kang gumelar iki, ora winatesan ing wektu lan panggonan, adoh lan cedhak, rupak lan sesak.

Kaya mangkono kahanane wong kang wus tumeka ing sampurnaning panunggal (kasunyatan jati) kang bisa dakterangake sawetara.
Dene darmane marang jagad:
Memayu-hayuning bawana kang sanyata, kang didhasari sih-katresnan lan kaadilan kanthi pangorbanan.
Aweh tuntunan lan tuladha kanthi tindak kang nyata supaya umat manungsa padha rukun, samad-sinamadan, tata lan mastuti ing Suksma, kang agawe tata-tentrem-ayem raharjaning bawana.

Mangertia putraku Kemayan! Manawa ana kang darbe pangira lan panganggep yen wong wus tumeka ing kasunyatan jati iku banjur sumingkir saka bebrayan urip, dedunung ing panggonan kang sepi: lumebu ing alas, ing guwa, ing puncaking gunung; mung tansah muja-semedi, ateki-teki, tapa brata, ora makarya kanggo perluning urip ing donya, mbeberake kasekten, panguwasa, lan pangawikaning gaib, kayata:
1. bisa ngilang, bisa mimba warna, molah-malih rupa, ora pasah sakehing braja, bisa nyipta barang kang ora ana, dipendhem nganti jam-jaman ora mati, ora krasa panasing geni lan sapanunggalane;
2. bisa nambani sawamaning lelara;
3. bisa meruhi lelakon kang durung kelakon, mbethek-mbethek nasibing manungsa sawiji-wiji, lan sapanunggalane.

Pangira Ian panganggep kang kaya mangkono iku kleru, awit mungguh sanyatane ora tumindak kaya mangkono.
Wong kang wus tumeka ing kasunyatan jati ora wara-wara lan ora ngandhakake marang sapa bae, yen wus tumeka ing drajat kang luhur iku, mula iya ora kasumurupan dening sadhengah wong.
Mula yen ana wong ngandhakake utawa ngaku yen dheweke wus tumeka ing kasunyatan jati, jumeneng wiku, pandhita, kanthi jeneng lan jejulukan kang muluk-muluk, kayata: 'panembahan', 'kyai ageng', 'mahaguru', lan sapanunggalane, iku aja age-age dipercaya lan diguroni, sanadyan dheweke ndarbeni panguwasa kang elok-elok, bisa nambani sarupaning lelara, bisa mbethek-mbethek, lan sapiturute. Aweh wejangan kang muluk-muiuk lan dakik-dakik, kang katone becik, nanging yen piwulange mau nyimpang saka Dalan Rahayu (Panca Darma Bakti) lan nyebal saka wewarahing Hastha Sila, apa dene cengkah lan wewatoning hukum agama kang bener, iku terang dudu pituduh kang nyata, kang nuntun marang karahayon lan katentreman langgeng. Prayogane piwulange 'Kyai Guru' mau ora perlu digugu lan ditiru. Luwih-luwih yen kabeh tindak-tanduke mau dikantheni pamrih golek suwur, pangaji-aji, lan harta daya, iku mratandhani manawa 'Sang Panembahan' mau durung nglungguhi (ndarbeni) budi luhur, kang dadi andhaning panunggal (dalaning kasunyatan)."


## XVIII. TUNDHA-TUNDHANING DRAJAT TUMRAP PARA
. MARSUDI (NGGAYUH) KASUNYATAN JATI


"Mangerti kahanane lan sifat-sifating wong kang wus tumeka ing kasunyatan jati (sampurnaning panunggal) iku ana becike, yen kajupuk paedahe, yaiku:
1. kanggo njaga aja nganti kajlomprongake dening pangaku-akuning Aku, angen-angen (gagasan) kang kulina ngaku-aku;
2. kanggo tepa palupi utawa pangilon;
3. kanggo pedhoman (pandom) supaya lakune ora kesasar menggok mangiwa lumebu ing alam kadewatan;
4. kanggo mekani aja nganti kebandhang dadi korbaning wong kang ngaku dadi wiku, guru klenik, lan sapanunggalane, kang gawe kapitunan lair batin.
Nanging ora prayoga yen mung digawe rerembugan utawa kanggo bahan sesorah, kanthi pamrih supaya ben diarani wis tumeka ing drajat kang luhur (kasunyatan jati), amarga yen mangkono bakal padha kapitunan lan keduwung wekasane.
Piwelingku marang putra-putraku kabeh, poma aja padha tumindak kaya mangkono, mundhak mung dadi wong kang wasis micara, utawa mung dadi 'tape recorder' kang bisa mlaku mider-mider.
Kemayan, yen kowe kepengin nggayuh kasunyatan jati (sampurnaning panunggal), tumuli tumindaka saka sathithik (setapak demi setapak) lumaku ing dalan bener kanthi netepi sarat-sarat kaya kang wus dakpratelakake ing ngarep, lakumu kang ajeg dhinasaran kasabaran, kasantosan, lan pangorbanan. Ora kanyana-nyana (ora kanthi pangarep-arep) ujug-ujug kowe wis lumebu ing 'Pura Panunggal' awit saka sih nugrahaning Pangeran, katuntun dening Sang Sasangka Jati.
Ing samengko padha rungokna kanthi wenganing ati kang suci, dakjarwani manawa drajating kasiswan, yaiku para marsudi (nggayuh) kasunyatan jati iku katatar ana patang tataran, dene tundha-tundhaning drajat kaya ing ngisor iki:
Tataran I sinebut drajat Calon Siswa
Tataran II sinebut drajat Siswa
Tataran III sinebut drajat Guru
Tataran IV sinebut drajat Guru Agung

Tataran I
Yaiku kahanane wong kang wus kabuka atine, niyat nyiswa marang Sang Guru Sejati utawa ngibadah ngestokake dhawuhing Allah.
Ing tataran I sinebut drajat Calon Siswa.
Upama kawula darbe sedya lumebu ing kedhatoning Sang Nata, lagi tekan ing sangareping gapura kedhaton (srimenganti) kang korine isih tinutup.

Tataran II
.Kahanane calon siswa kang wis kawasa nelukake hawa nafsune, wataking Aku kang kumaluhur, kumawasa, kuminter, kang gawene ndhaku, ngaku-aku, wis kalindhih lan pasrah, mula banjur mituhu kaereh dening angen-angen. Satemah bisa mungu Roh Suci, yaiku jiwaning manungsa kang sejati, saka anggone sare sinalib dening sang Aku sarana kinemulan dening urubing nafsu. Sasireping genining nafsu saka tetesing banyu Tri Sila, Roh Suci banjur jumeneng masesani jagad cilik, ing telenging sanubari kang sinuci.
Ing tataran II sinebut drajat Siswa
Upama kawula lumebu ing kedhatoning Sang Nata, wis tekan plataraning kedhaton, sangareping pendhapa agung, mula bisa meruhi Sang Patih kang lenggah umareg ing ngarsaning Sang Nata ing pendhapa agung, lan bisa nampa (ngrungokake) pangandikane Sang Patih.
Siswa bisa nampa sabda pangandika, yaiku bisa nampa tuntunan lan pepadhanging Sang Guru Sejati, ing telenging sanubari kang suci.

Tataran III
Kahanane siswa kang wis kawasa ngurbanake Akune, yaiku wong kang wis ora kapurbawasesa dening pakartining ciptane, nalare, angen-angene, lan pangertine, yaiku kang wis sampurna kasuciane. Satemah Roh Suci kawasa lumebu ing malige suci manunggal luluh dadi siji lan Suksma Sejati, jumeneng ing telenging urip, kang nguripi kabeh sifat urip.
Ing tataran III sinebut drajat Guru.
Upamane kawula lumebu ing kedhatoning Sang Nata, sifating kawula (Aku) wis sirna. Sirnaning Aku jumeneng Ingsun, mula kawasa lumebu ing pendhapa agung, manunggal lan Sang Patih, kang lenggah ing tengah-tengahing pendhapa agung (loroningatunggal) ngadhep ngabyantara ing ngarsaning Sang Nata.
Wasana Sang Patih, kang dadi wewakil angemban purbawasesaning Sang Nata, kapatedhan sih dhawuh timbalaning Sang Nata.
Sanepa iki werdine:
Siswa kang winahyu drajat Guru, manunggal lan Guru Sejati (Suksma Sejati), wewakil utawa Utusaning Suksma Kawekas kang langgeng, kang dadi Panutan, Panuntun, lan Guruning Jagad kang Sejati, pinareng nampa sabda pangandikaning Allah ing telenging rahsa jati, iya ing telenging ati sanubari kang sinuci.

Tataran IV
Kahanane siswa kang winahyu drajat Guru, kang wis sampuma kasuciane, kinasih pinutra-putra dening Sang Rama, mula winenangake dening Sang Rama lumebu ing kedhatoning kasucian, manunggal lan Suksma Kawekas, tuking Urip, iya sangkan paraning sagung dumadi, kang murbamasesa jagad gedhe lan jagad cilik, kabeh alam saisine.

Ing tataran IV sinebut drajat Guru Agung, sampumaning panunggal.
Upama kawula lumebu ing kedhatoning Sang Nata, wis lumebu ing tengahing praba suyasaning dhatulaya: sifating kawula lan patih wis sirna, manunggal lan Sang Nata (teluning-atunggal), Sang Nata pribadi kang mengkoni kabeh kawula, lenggah ing dhampar kencana, yaiku isbating: karsa kang ora winedhar (gumelar) utawa rantamaning karsa.
Pepindhane kaya samodra-gung, iya samodraning urip, kang jembare tanpa tepi, ora mbaludag kejogan ilining kali kang mayuta kehe. Samodra kang jinem ora ngombak nganakake alun.
Siswa kang wis tumeka drajat Sampurnaning Panunggal bisa nekseni:
1. jumenenging Pangeran Kang Mahatunggal (Tripurusa) ing telenging rahsa jati, iya ing telenging ati sanubari kang sinuci.
2. kaagungan, kawicaksanan, panguwasa, kaadilan, kasucian, lan kababaring karsaning Allah.
3. pangayoman, murah Ian asihing Pangeran marang sagung titah urip (umat).
Tundha-tundhaning drajat kasiswan kasebut ing dhuwur ana condhonge utawa mirip yen kalarasake karo laku ngibadah patang prakara manut tuntunan agama Islam, yaiku kang sinebut:
1. Sarengat, 2. Tarekat, 3. Hakekat, 4. Makrifat
Kang mangkono mau yen sari-sarining pituduh dimangerteni lan dilakoni ing samesthine."

**Sadherek Kemayan:**\
"Bapak, kula ngaturaken genging panuwun. Sadaya dhawuhipun Bapak ndamel padhanging manah kula tuwin nambahi kiyating jiwa kula satemah gumaregah tangi badhe nggentur tapa brata, mastuti ing Widi, mituhu dhawuhing Sang Guru Sejati,kanthi pangesthi mugi-mugi korining srimenganti'tumunten menga kangge kula, salajengipun kula pinarengaken lumebet ing 'pura panunggal' awit saking sih tuntunanipun Sang Sejati.
Â·Â· Dhawuhipun Bapak bab tundha-tundhaning drajat kasiswan punika prayogi sanget tumrap para calon siswa, tuwin sintena kemawqn ingkang sami kepengin nggayuh kasunyatan jati, amargi kenging kangge pedhoman supados lampahipun boten tuna dungkap tuwin kaplengkang saking anggenipun kinggilen panjangka, satemah jangkahipun keplesed. Jalaran sami boten purun ngukur kakiyatan tuwin kawontenaning dhiri pribadinipun, rumaosipun sampun dados murid SMP, mangka Sekolah Rakyat kemawon dereng rampung (lulus) lajeng agahan-gumagah nempuh ujian SMP, inggih mesthi kemawon boten saged lulus, asilipun namung ngelu saking anggenipun mikir angeling aljabar tuwin sapanunggilanipun.
Kesinggihan dhawuhipun Bapak, ing jaman sapunika, nyarengi retuning bawana, kathah sanget 'lemantun buku mlaku' mbeber isining buku, supados kaloka yen sugih ngelmu; makaten ugi kathahipun 'tape recorder' ingkang mider-mider ider 'order'.
Mugi-mugi kemawon para calon siswa sami boten ketarik tuwin kepencut mireng gendhing ingkang ngrangin saking 'tape recorder' ingkang larasing gendhing medal sajawining garis-garising Sang Sasangka Jati, inggih punika ingkang nyimpang saking dhawuh wejanganipun (tuntunanipun) Sang Guru Sejati."

Sadherek Prabawa sumela sumambung:
"Kangmas Kemayan, pangandikanipun Kangmas punikawau, nadyan Kangmas boten njarag, nyinggung utawi nyemoni pangalaman kula. Waleh-waleh punapa, Kangmas, kula nate nylundup mirengaken kuliah. ing 'Gama' babagan 1llmu jiwa ingkang lebet' (Diepte Psychologie), kula mirengaken kanthi yektosan, nanging punapa ingkang kula mirengaken wau kula babar pisan boten Â·saged nampi (boten mangertos), saking pangertosan kula boten saged nyandhak. Mila kula lajeng dheleg-dheleg nglamun, wasana ngantuk les kelajeng tilem. Sareng kula tangi jebul sampun biharan, kula kantun piyambakan. Nanging sanadyan makatena, samedal kula saking 'gedung Gama', lampah lagak kula kados mahasiswa, pethitha-pethithi, langkung-langkung sareng pinanggih para mahasiswi, lajeng aksi, ben diarani mahasiswa sejati.
Nanging Kangmas, sapunika kula sampun boten sombong malih, kula sampun insaf bilih drajat kula kasiswan punika saweg dumugi tataran calon siswa, upami sekolah makaten saweg dados murid SR inggih nglengkara sanget yen kulo saged nampi kuliah ing 'Gama', inggih punika saged netepi sarat-sarat kangge lumebet ing 'Pura Panunggal'.
Wiwit sapunika kula badhe mbangun karisakaning 'taman jiwa' kula, kanthi ngrasuk Tri Sila, ingkang suwaunipun kabuncang dening 'angining' kasombongan kula, sarana manembah saha nebihi pepacuhing Allah."

Sadherek Kemayan kanthi mesem mangsuli:
"Dhimas Prabawa, anggonku ngempet guyu nganti atos wetengku, ngrungokake pangalamanmu, sanadyan aku mangerti yen dongengmu mau mung wujud pasemon (lambang), kang satemene ora mangkono mungguh nyatane.
Aku ora pisan-pisan niat nyinggung utawa nyemoni Dhimas, jer aku mung salugu ngandhakake apa kang dakweruhi sawenehing calon siswa kang kesusu ing laku, kaya lelakon kang wis tau koklakoni mau, bareng ora tekan ing panggonan kang dituju, yaiku ora/ durung kasembadan apa kang ginayuh (kang dipengini) banjur bali ndalan, lire banjur ora sida nyiswa marang Sang Guru Sejati utawa ora diteruske anggone niyat ngibadah ngestokake dhawuhing Allah.
Sokur, Dhimas saiki wis insaÂ£ yen drajatmu iku lagi tekan tataran I, calon siswa.
Bungahing atiku dene Dhimas gelem ngakoni kesalahanmu, lan sumedya mbangun karusakaning 'taman atimu' (imanmu), mituhu dhawuhing Sang Guru Sejati.
Wong kang gelem lan wani niti priksa dhiri pribadi, iku pantes pinuji, lan kena kanggo tepa palupi. Cukup semene pituturku marang Dhimas."

Sadherek Prabawa:
"Kangmas, kula ngaturaken panuwun, dhawuhipun Kangmas kula pundhi, kula nyuwun pangestunipun Kangmas supados kula dados calon siswa ingkang sanyata bekti tuwin mituhu, salajengipun minggah drajating kasiswan kula."

## XIX. LAKU LAN SARAT-SARAT KANG KUDU DILAKONI DENING PARA CALON SISWA, MINANGKAPANOTHOKING "KORI PANUNGGAL"


Sadherek Prabawa: 
      "Bapak, sasampunipun kula mirengaken dhawuhipun Bapak bab tundha-tundhaning drajat kasiswan, kejawi ndamel marem saha pajaring manah kula, ugi saya nambahi gumaregahing jiwa kula anggen kula kepengin badhe lumebet ing kedhatoning Sang Nata, kanthi ngestokaken dhawuh wejanganipun Sang Guru Sejati sumiwi ing ngayunaning Pangeran. Nanging Bapak, kados pundi cara pambikakipun 'korining srimenganti' kula dereng patos dhamang.
Kejawi saking punika, rehning tataraning kasiswan punika wonten sekawan drajat, punapa lampah utawi piwulang panunggal punika ugi kapilah-pilah wonten sekawan perangan, lan kados pundi wijangipun, mugi keparenga Bapak paring dhawuh."

Bapak Pangrasa:
"Aku bungah banget dene kowe saiki wis katon kasinungan kamursidan, katitik saka pitakonmu kang pratitis iku. Sumurupa,manawa piwulang panunggal iku sejatine iya mung siji, ora kapilah-pilah utawa kaperang-perang, amarga dalan bener kang anjog ing kasunyatan jati iku iya mung siji. Mung bae rehning drajating para siswa yaiku jiwaning para marsudi kasunyatan jati iku undha usuk ora padha ing ngatasing jiwane, kayata: ana kang isih mudha, ana kang wis diwasa, ana kang ringkih, lan ana kang santosa (kuwat). Awit saka iku piwulang panunggal kapeksa kaundha-usuk utawa kaperang-perang, murih nggampangake lakune para marsudi. Dene pamerange piwulang kang adiluhung mau, kaupamakake kaya wong arep dandan (busana), panganggone sandhangan diwiwiti (dianggo) saka siji, awit ora bisa kelakon yen panganggone sandhangan, kang cacahe kurang luwih limang potong iku, rinasuk bebarengan.
 Â·
Putraku Prabawa!
Ing samengko gatekna dakjarwani bab laku lan sarat-sarat kang kudu dilakoni dening para calon siswa, supaya 'korining srimenganti' tumuli menga.

Laku kang kapisan: Ngrasuk sejatining sahadat
Para calon siswa padha angrasuka sejatining sahadat, yaiku pahugeraning Pangeran marang kawula, kang dadi dhedhasaring piandel kang bener, utawa bundhelaning tekad kang dirungkebi, nganti bebles rumasuk ing jiwane, dadi ora mung kaucapake ing lesan bae.
Iya sejatining sahadat mau kang minangka 'sandhang-panganggone' para kawula anggone arep sowan ing kedhatoning Sang Nata, yaiku anggone para calon siswa arep sumiwi ing ngayunaning Pangeran.

Laku kang kaping pindho: Manembah ing Allah
Sawise sejatining sahadat rinasuk dadi 'busananing' para calon siswa, para calon siswa winajibake nindakake panembah, yaiku nindakake bektine marang Pangeran Kang Mahatunggal manut tuntunan dhawuh wejangane Sang Guru Sejati, utawa. manut tuntunaning agama suci kang rinasuk. Panembah kang ditindakake kanthi rasa tresna (bekti) marang Gusti sinartan sucining ati, iku minangka panothoking 'kori srimenganti', iya gapuraning panunggal. Kaya kang kinarsakake dening Sang Sabda:
'Sing sapa thothok-thothok lawang, bakal Ingsun wengani'.
Dene panothoking 'kori' kang ajeg kanthi tata lan susila anoraga, lire panembahe marang Pangeran kang temen-temen sumujud, lan aja nganti ana renggange (gothange). Kabeh wektu anggonen manembah, tegese tansah eling marang Pangeran Kang Mahatunggal.

Laku kang kaping telu: Anindaki budi darma
Kanggo nuntuni sucining ati kang dadi pikuwating panembah, lan kanggo nglatih supaya darbe rasa tresna marang sapepadhaning titah urip, padha nindakna budi darma, yaiku mbabarake sih katresnane marang sapepadhaning titah, sarana paweweh kabecikan mitulungi kanggo ngenthengake bot-repoting liyan utawa kanggo ngentas kasangsaran, manut kabutuhane kang dipitulungi. Dene tumindake budi darma kaukura kanthi kekuwatane dhewe (kang mitulungi), ora dikantheni pamrih apa bae.

Laku kang kaping papat: Ngunjara hawa nafsu
Supaya bisa nindakake laku telung prakara kang kasebut ing ndhuwur mau, padha mbudidayaa kanthi kasantosaning tekad ngunjara hawa nafsu, utawa meper ubaling nafsu, yaiku nafsu kang tumuju marang tindak kang nyulayani angger-anggering kautaman, kasusilan, lan kaadilan.
Murih nggampangake pangrehing nafsu utawa pamepering ubaling hawa nafsu kang tumuju tindak piala, padha anindakna tapa brata ing sakuwasane kanthi ikhlas. Dene tumindake tapa brata iku sarana ngengurangi utawa matesi mangane, ngombene, turune, sahwate, kasenengane, lan pakaremane. Anggone nindakake tapa brata diangkaha aja nganti ngganggu kasarasaning badan wadhage. Dene sarat-sarat kang kudu ditetepi dening para calon siswa iku uga ana patang prakara, kaya kang dakpratelakake ing ngisor iki:
1. Kapracayan utawa piandel (iman) kang winadhahan ing sejatining sahadat kang wus dhinedher (sumimpen) ing sajroning ati sanubari mau ing saben dinane siramana kanthi 'banyuning eling', supaya 'wijining' ka-Allahan tumuliÂ· thukul Ian banjur urip ngrembaka, Ian kareksaa aja nganti surut utawa goncang saka pakartining nalar Ian pamikir kang kulina ngulur-ulur prakara kang memedeni, agawe sanggarunggi, was-was, Ian samar-samar.
2. Mituhu, yaiku ngestokake dhawuhing Pangeran lumaku ing dalan kautaman.
3. Aja nerak pepacuhing (laranganing) Pangeran.
4. Marsudi ndarbeni watak temen, yaiku netepi janji lan kuwajiban lair batin.
Yen laku lan sarat-sarat kasebut ing ndhuwur mau padha ditetepi kanthi temen-temen 'korining srimenganti' iya 'gapuraning panunggal' bakal kawengakake dening Sang Sabda, iya Sang Sasangka Jati. Bareng lan wenganing 'kori' calon siswa munggah drajate dadi siswa, iya siswaning Sang Guru Sejati."


## XX. OBAH LAN PAKARTINING NAFSU PEPENGINAN DADI PAMURUNGING LAKU


"Sadurunge aku nerangake laku Ian sarat-sarat kang kudu dilakoni dening para siswa, luwih dhisik dakjarwani manawa akeh banget godha rencana kang dadi pamurunging laku tumrap para calon siswa. Mula yen anggone kepengin lumebu ing kedhatoning Sang Nata, yaiku anggone arep nyiswa marang Sang Guru Sejati, lan sumiwi ing ngayunaning Pangeran ora dhinasaran kasantosaning tekad kanthi teken ' eling', iya bakal bali ndalan temenan. Dene kang dadi sabab utawa tuking pamurunging laku iku ora liya saka obahing nafsu pepenginan kang banjur manjalma dadi 'karep'andarbeni kang diimpi-impi, barang-barang kang gumelar ing ndonyaiki.
Obahing nafsu pepenginan iku cinandra kaya manuk garudha kang mabur nglayang-layang ing gegana, mubeng kiter sajroning batin (angen-angen)
Muiane ana bebasan: obahing angen-angen iku kaya dene wong lempoh ngideri jagad.
Samangsa pepenginane mau ora kasembadan, sang 'garudha' banjur klabakan ing sajroning 'kurunganing batin', kang njalari gorehing ati lan pamikir, sinusul tuwuhing rasa bendu (muring-muring) lan katungka thukuling rasa susah gelisah, terkadhang banjur nangis karo gedrug-gedrug sikil. Yen mangkono, kahanane piandel (iman) banjur goncang (kabur). Satemah calon siswa banjur nglirwakake kuwajiban suci manembah ing Gusti. Salipure saka susah iya ana kang banjur manembah, nanging panembahe ora bisa kanthi rasa sengsem, tentrem, lan jenjem, amarga sajroning manembah batine tansah kelingan pepenginane kang durung kelakon, utawa tansah eling barang-barang kang dipengini lan kang ditresnani. Dene sabab kang njalari kaya mangkono mau wus tetela saka durung kuwasa meper utawa nelukake pakartining nafsu.
Kahanane para calon siswa kang tiba saka anggone ngunggahi gegayuhan luhur awit saka panggodhaning nafsu pepenginan, ing carita padhalangan kagambarake utawa kasebut perang gagal, tegese durung bisa menang (unggul) anggone merangi utawa nelukake ubaling hawa nafsu. Awit saka iku, Prabawa, piwelingku marang kowe di santosa anggonmu nyirep ubaling nafsu pepenginan, sanadyan katone mengini barang utawa tindak kang becik, nanging yen obahing pepenginan mau sinurung dening hardaning nafsu, mesthi bakal tumiba ing piduwung. Mangkono uga aja pisan-pisan nglirwakake kuwajiban manembah ing Allah, sanadyan ing sajroning kahanan kepriye bae, kayata: ing sajroning bebaya, bungah utawa susah, tetepa marang kuwajiban kang luhur lan suci, yaiku mastuti ing Widi.
Mangertia Prabawa!
Manawa panembah iku uga dadi tali panggandheng antarane kawuia-Gusti. Para kawuia ora bakal bisa nampani ilining sih lan daya kakuwatan suci saka Pangeran Kang Mahasuci, manawa ora ana tali panggandheng kang kuwat, yaiku panembah kang katindakake dhedhasar kasantosaning piandel lan murnining ati.
Ing liya wektu bakal dakterangake kepriye carane bisamu tumeka ing sejatining panembah."


## XXI. ANGEN-ANGEN KANG MINANGKA "KUSIR" PANGREHING "JARAN" (NAFSU KEWANI)


"Prabawa!
Supaya kowe saya dhamang lan mangerti sapa kang wajib mangreh obah lan pakartining nafsu, perlu dakwenehi ular-ular sawetara kanggo mbukak pangertimu, kaya ing ngisor iki.
Mangertia, manawa uriping manungsa iku ndarbeni badan rangkep, kasar lan alus.
Badan kang kasar (kasatmata) iku wus kalumrah disebut badan jasmani, badan wadhag, utawa raga, kang dumadi saka alusing anasir patang prakara: swasana, geni, banyu, lan lemah.
Dene badan kang alus (ora kasatmata) sinebut badan rohani, Roh, utawa Suksma, kang dumadi saka sorot panunggaling Tripurusa: Suksma Kawekas, Suksma Sejati, Roh Suci.
Uriping badan jasmani lan rohani (raga lan suksma) iku tetunggalan, dayan-dinayan utawa samad-sinamadan, dene terange mangkene. Badan wadhag bisa urip (makarti utawa obah) sabab diuripi dening Roh, dene Roh bisa nguripi badan wadhag amarga ngrasuk 'busana' badan wadhag lan kinuripan dening Sejatining Urip, kang uga sinebut Suksma Sejati (Kristus utawa Nur Muhammad), yaiku sejatine kang nguripi kabeh sifat urip, kang banjur nganakake rasa urip. Dene Urip iku siji, kang nglimputi kabeh sifat ana (wujud), yaiku Suksma Kawekas, Allah Sang Rama, Allah Ta'Ala, Pangeraning sagung dumadi, iya sangkanparaning urip,kang langgeng kamulyane.
Manungsa iku pinaringan praboting urip rong prakara kasar lan alus (lair lan batin), kang ndarbeni panguwasa utawa kakuwatan dhewe-dhewe. Dene yen kapilah-pilahake kanthi ringkes mangkene.
Prabot kang kasar iku praboting badan jasmani, ana rong prakara:
1. Pancadriya: pandulu, pangrungu, pangambu, pangucap, pangrasa.
2. Nafsu patang prakara, kang wus kalumrah disebut nafsu: luamah, amarah, sufiah, mutmainah, kang dumadi saka soroting anasir patang prakara, kaya kang kasebut ing dhuwur, nglimputi saranduning badan wadhag. Dene kang disebut nafsu patang prakara iku sejatine daya kekuwatan kang ginugah dening obahing nafsu pepenginan kang bisa nuwuhake rasa dereng tumindaking pakarti, kang banjur manjalma dadi 'karep' sumedya rumagang nyukupi kabutuhane utawa pepenginane.
Dene prabot kang alus iku praboting badan rohani (jiwa), yaiku angen-angen, kang dumadi saka wayangane Tripurusa. Pakartining angen-angen iku ana telung perangan, yen kapilah-pilahake:
1. pikir utawa cipta,
2. nalar,
3. pangerti utawa akal budi.
Iya angen-angen kang darbe sifat telung prakara kasebut kang wajib mangreh pakartining nafsu (karep). Murih cethane aku arep gawe sanepa utawa pepindhan kaya ing ngisor iki.
Badan wadhag daksanepakake : kreta
Nafsu patang prakara (karep) iku : jaran
Angen-angen daksanepakake  : kusir
Roh daksanepakake  : kang nunggang kreta
Suksma Sejati kang nguwasani kreta, jaran, kusir, lan kang nunggang kreta. Dene Suksma Kawekas kang ndumadekake kabeh mau. Badan wadhag iku uga kena dakpindhakake 'wadhah', yaiku kang madhahi Urip. Dene Roh iku 'isine', iya kang nguripi 'wadhahing Urip' (badan wadhag). Mula manungsa iku ndarbeni sifat utawa watak ala lan becik. Kang ala iku wataking 'wadhahe' (nafsu kewanine}, kang becik iku wataking 'isine', yaiku wataking Roh Sucine. ! 
Wataking jaran(nafsu kewani) bisa dadi becik lan mbangun turut (mituhu marang piwulang kautaman) awit saka kaprigelan tuntunane utawa pangrehing si 'kusir' (angen-angen), kosok baline yen si 'kusir'kurang  santosa lan ora prayitna (ora ngati-ati) anggone nyekeli lise; 'jaran' bakal mbedhal playune nrajang kasusilaning batin. Wataking Roh kang asli suci murnl banjur kelepetan reregeqing nafsu kewani kang diumbar, wekasan manungsa kalimputan ing pepeteng satemah tumindak kang nyulayani anggering kautaman, kasusilan, lan kaadilan."
## XXII PANGGULAWENTHAHING BUDI PEKERTI

"Sang Guru Sejati paring dhawuh wejangan bab panggulawenthahing budi pekerti, kasebut ing Pustaka Sasangka Jati, kurang luwih mangkene.
Saperangan saka kodrating hawa nafsu iku condhong marang piala. Nanging kelakone dadi panggawe uga gumantung aneng angen-angene. Upama nafsu iku kali, angen-angen mau kang minangka banyune
Dadi yen banyune dibendung, ora kailekake manut saperangan saka kodrating nafsu kang condhong marang piala, hawa nafsu uga ora kelakon dadi ilen-ilen utawa kalining piala. Amarga dumadining kali iku uga manut marang pamilihe ilining banyu. Pepindhane kaya dene banyu kang gumrojog saka gunung, kang iline tanpa pangangkah, yaiku mung manut marang apa kodrating panggonan kang diliwati, tegese mung manut sawasesaning hawa nafsu. Wus temtu hawa napsune iya kelakon dadi kalining piala. Nanging samangsa angen-angenira iku  iline kanthi sira angkah, supaya ora liwat ing panggonan kang ala, yaiku angen-angenira tansah sira anggo memikir marang kabecikan (panggawe utama lan kasucian),pepenginanira iya bakai manut ing sawasesaningÂ· angen-angenira kang becik iku, lan banjur masesa hawa nafsunira dadi ilen-ilen utawa kalining utama. Amarga dumadine kali mau manut saka karep (pepenginan) kang kabiyantu dening angen-angene, dadi yen pepenginane iku diereh dening angen-angen, supaya mangun kalining kautaman, hawa nafsu uga banjur dadi dhedhasar kekuwataning kali kang mili marang 'kabecikan'. Dadi wis tetela ala-beciking bebudening manungsa iku gumantung saka pangolahing angen-angen anggone ngereh (nelukake) hawa nafsu kang watake condhong marang piala."

## XXIII. ILMU (KAWRUH) LAIR BATIN SANGUNING NGAURIP lNG DONYA TUMEKANING DELAHAN


"Sanadyan uriping badan wadhag lan jiwa (roh) iku tetunggalan, samad-sinamadan (dayan-dinayan), ewa samono kabutuhaning jiwa lan raga iku ora padha. Butuhing raga supaya enak kepenak uripe, bagas lan saras badane. Kanggo pikuwating uripe mbutuhake swasana kang resik, yaiku hawa, soroting srengenge, mangan, ngombe, turu, sandhang, pangeyuban (omah), lan liya-liyane. Dene butuhing jiwa (roh) iku rasa ayem-tentrem-jinem, bahagya heneng-hening, eling, bali marang asaling Urip, yaiku bali marang Allah kang langgeng kamulyane.
Kanggo nyukupi kabutuhaning jiwa lan raga manungsa mbutuhake pituduh, ilmu, utawa kawruh.
Kawruh kanggo kabutuhane badan wadhag kena diarani kawruh lair, bab iki wong bisa ngangsu ing pamulangan-pamulangan, utawa maguru marang para ahli.
Dene ilmu kanggo kabutuhane jiwa diarani ilmu kabatinan utawa ilmu kasuksman (ka-Allahan), kaya kang kasebut ing kitab-kitab suci, piwuianging agama, utawa piwulange para sarjana-sujana kang mumpuni ing bab ilmu kasuksman (kabatinan). Tumrap wong kang wus kabuka atine mesthi mbutuhake ilmu lair batin,kanggo sanguning ngaurip ing donya tumeka ing akire. Amarga mangerti manawa wong kang ora darbe ilmu lair batin ora sampurna uripe lan bakal tumiba ing sangsara lan papa ing donya tumeka ing delahan."

Sadherek Prabawa:
"Bapak, sareng kula mirengaken dhawuhipun Bapak bab lampah-lampah tuwin sarat-sarat ingkang kedah dipun lampahi dening para calon siswa, ing raos upamia angkat junjung makaten kula kaconggah ngangkat kanthi pitados bilih kakiyatan kula kuwawi kangge ngangkat barang ingkang kedah kula angkat wau, inggih punika manah kula kaconggah kanthi raos entheng anggen kula badhe nindakaken katemtuaning lampah tuwin sarat-sarat kangge umareg ing ngarsanipun Sang Guru Sejati. Amargi wiwit sapunika kula kadunungan raos gandrung anggen kula badhe lumebet 'cepurining kedhaton', sumiwi ing ngayunaning Pangeran."

Bapak Pangrasa:
"Sukur bagya Prabawa, dene kowe saiki kaconggah ngayahi kuwajiban kang luhur lan suci iku. Bener kang dadi wuwusmu, sakabehing sedya (gegayuhan) iku yen sinurung dening rasa 'gandrung' (sengsem) pancen nggampangake laku lan ora bakal wedi marang warna-warnaning pakewuh kang ngalang-alangi sedyane satemah kasembadan kang ginayuh (kang sinedya). Nanging yen 'gandrunge' mau ora kanthi mulat dhiri pribadi apa dene ninggal weweka, tata, lan susila lan ora netepi kang dadi laku lan sarat-sarate iya ora bakal kasembadan sedyane. Asile mung bakal bengak-bengok kaya gandrunge Burisrawa marang Wara Sumbadra."

Sadherek Prabawa:
"Bapak kula sampun saged nampi dhawuh pepengetipun Bapak, ingkang saya nambahi dhamanging manah saha tambahing pangatos-atos kula anggen kula badhe nguwot 'ogal-agil' ingkang nyambet 'dhusun Donya lan kitha Akherat'.
Boten langkung kula nyuwun tambahing pangestunipun Bapak, supados kula boten dhawah keplesed anggen kula nguwot 'ogal-agil', kecemplung ing 'jurang' kafiruna (pepeteng), tuwin boten bengak-bengok kados Burisrawa gandrung."

Sadherek Kemayan sumela sumambung:
"Dhimas Prabawa, aku kepengin mangerti apa kang njalari Dhimas saiki kadunungan rasa'gandrung' anggonmu arep lumebu ing 'cepurining kedhaton', sumiwi ing ngayunaning Pangeran. Anggonku kepengin mangerti iku awit nggugah rasa 'gandrung' marang gegayuhan kang luhur iku ora gampang, mula yen ora ana pakewuhe aku jarwanana."

Sadherek Prabawa:
"Kasinggihan dhawuhipun Kangmas. Dene anggen kula lajeng katuwuhan raos 'gandrung' anggen kula badhe nyiswa ing padanipun Sang Guru Sejati punika, jalaranipun ingkang sakawit dene gesang kula punika tansah kebentus-bentus tuwin tansah kacidran, bebasan:
ingkang kula tresnani, ngoncati,
ingkang kula asihi, nginggati,
ingkang kula tilar, buyar,
ingkang kula oyak, boten kecandhak,
ingkang kula umbar, gagar,
ingkang kula simpen, mlempem,
ingkang kula indhit, njiwit,
ingkang kula saut, mrucut.
Sadaya wau damel tuwuhing raos: anyel-pegel-mangkel, sisahnggresah-payah, cuwa-gela-nalangsa.
Sapunika kula mangertos, bilih sadaya lelampahan tuwin pangalaman-pangalaman ingkang kula alami punika dados paseksen bilih nyata ngagesang punika boten saged sumingkir saking warni-warnining panandhang, tuwin sadaya ingkang gumelar ing donya punika nyata cidra (boten langgeng).
Inggih awit saking warni-warnining panandhang ingkang kula tampi wau ingkang njalari manah kula kabikak ngupados margi supados kula saged wudhar saking sadaya panandhang, inggih margi ingkang anjog ing katentreman tuwin kamulyan langgeng. Saking kapitadosan kula, boten wonten margi sanes kejawi ngungsi ngayom ing pangayomaning Sang Guru Sejati. Amargi inggih namung Sang Guru Sejati ingkang kawasa ngentas kita saking sadaya panandhang, inggih amung Sang Guru Sejati piyambak ingkang dados Juru Panglipur Wujung, Juru Panebus Dosa, tuwin Juru Pitedah Margi Leres, inggih margi utami ingkang anjog ing karahayon, katentreman, tuwin kamulyan langgeng.
Saya tambah agenging 'gandrung' kula dhateng Sang Guru Sejati, inggih Kalulut kula ingkang sejati, sareng kula mirengaken dhawuh wejanganipun Bapak Pangrasa bab lampah-lampah tuwin sarat-sarat ingkang kedah dipun lampahi dening para calon siswa. Awit inggih namung lumampah ing margining kasiswan wau anggen kula saged umareg ing ngarsanipun Sang Guru Sejati. Kula rumaos begja kemayangan dene kula sapunika mangertos, bilih sayektosipun kita manungsa punika gadhah pengayoman ingkang sejati, inggih Suksma Sejati, ingkang dados Panuntun saha Guru kita ingkang sejati. Pangertosan kula kasebut ingkang kula dhasari kapitadosan, andayani pangraos kula sapunika tansah kraos ayem tuwin tentrem; ingkang makaten wau, saking kayakinaning manah kula, boten sanes saking sih tuntunan pepadhangipun Sang Guru Sejati."

Sadherek Kemayan, anggenipun mirengaken andharanipun Sadherek Prabawa kanthi manthuk-manthuk, ketingal manawi kepranan ing panggalih, lajeng ananggapi kanthi pangandika makaten.
"Dhimas Prabawa, kanthi ngunjukake suka sukur ing ngayunaning Pangeran, aku mangayubagya marang tujuaning sedyamu kang luhur iku. Aku yakin manawa Dhimas saiki wis bisa nampani soroting Sang Sasangka Jati, kang njalari menganing atimu  'gandrung' marang gegayuhan luhur, yaiku anggonmu sumedya umareg ing ngarsaning Sang Guru Sejati.
Wruhanira Dhimas, kang njalari tuwuhing rasa ayem lan tentrem iku ora liya saka lereming nafsu pepenginan, kang maune mangalad-alad pindha geni kang murub ing batinmu agawe obahing pamikir lan angen-angen. Dene lereming nafsu pepenginan, pamikir, lan angen-angen iku saka dayaning eling marang Tripurusa. Sejatining eling bisa narik (madhahi) tumedhaking pepadhang, iya pepadhanging Sang Guru Sejati, kang kawasa nyapu pepetenging ati, yaiku rasa susah lan sapanunggalane. Ati kang kasorotan pepadhanging Sang Guru Sejati nuwuhake rasa 'ayem tentrem lan bahagia'.
Wong kang bisa kasembadan apa kang dipengini, yaiku pepenginan kang tuwuh saka nafsu, uga bisa ndayani ati krasa bungah utawa marem, nanging rasa mangkono mau ora suwe, terkadhang bisa salin dadi rasa susah, yen barang kang dinarbe mau rusak utawa ilang.
Mulane Dhimas, piwelingku di santosa anggonmu cekelan Tri Sila supaya anggonmu nguwot 'ogai-agil' ora keplesed lan soroting Sang Sasangka Jati tetep sumunar ing batinmu.
Tumrap wong kang linimputan ing pepeteng, amarga saka anggone ngedohi utawa ngungkurake Sang Pepadhang, yen nuju ketaman warna-warnaning penandhanging urip, banjur bingung, gulung koming, nangis sesambat ngaru-ara ora karuwan kang disambati.
Awit saka iku atine sangsaya peteng dhedhet lelimengan; nalare, pamikire, apa dene pangertine banjur kabur buyar ambelasar. Pepuntone banjur... medhukun. Sowan para 'kyai' utawa para 'Wiku', saka panganggepe bakal bisa mudhari utawa ngusadani panandhange. Dene asile anggone medhukun,-kang akeh-akeh iya mung 'diombang-ambingake' kanthi tembung-tembung kang dakik-dakik, utawa kanthi rerekan kang warna-warna, kang ora sathithik wragade, kayata: nganakake sajen-sajen, slametan, tumbal, jimat, lan liya-liyane, kang wineca dening 'kyai dukun' bisa gawe badharing prakara (lelakon) lan maluyakake lelara apa dene gawe slamet lan kabegjan. Yen kang padha masrahake nasibe marang 'kyai dukun', 'sang wiku' iku wong kang 'buta' ilmu utawa kawruh, bisa dimaklumi.
.Â·Nanging manawa ana wong kang wis oleh sesebutan sarjana utawa pemimpin lan dadi panggedhe nagara kesasar lumebu ing 'jaring padhukunan', pantes yen digetuni, amarga bisa mahanani kuceming bangsa lan sureming nagara.
Â·Muga-muga para sarjana, para pemimpin, lan para panggedhe nagara kita tetepa lumaku ing dalan bener, iya dalan kautaman kang anjog ing karahayon lan kamulyan langgeng, katuntun dening Sang Pepadhang, iya sorot kawicaksananing Pangeran, satemah bisa nindakake darma baktine marang nusa, bangsa,1an Nagara Republik Indonesia. Satuhu.
Pangalamane Dhimas iku pantes pinuji lan kena kanggo tepa palupi tumrap para calon siswa, supaya ora murungake panyiswane marang Sang Guru Sejati sebab nampa warna-warnaning cobaning urip."

Sadherek Prabawa: 
"Kangmas, sadaya dhawuh panjenengan kula candhi ing batos, rayi para ngaturaken genging panuwun, mugi-mugi kula saged ngestokaken dhawuhipun Kangmas, tuwin anggen kula cepengan Tri Sila boten nggregeli awit nampi pengalembananipun Kangmas."

Bapak Pangrasa:
"Mangertia putra-putraku sekabehe. Tumrap calon siswa kang wis munggah drajating kasiswan, tinampa dadi siswaning Sang Guru Sejati, ora darbe rasa rumangsa yen wus munggah drajate. Dene kang rinasa mung babaraning 'laku', kang anguwoh rasa m-a-t (marem-ayem-tentrem); kumpuling rasa telu iku dadi rasa 'bahagya'. Kejaba kadunungan rasa mangkono wis bisa sumingkir saka rasa was-was, samar-samar, giris-miris, uga wis ora ndarbeni watak drengki-srei-meri-medhit-besiwit-nyengit.
Mula yen ana kang ngaku utawa rumangsa munggah drajating kasiswan iku durung temtu yen nyata.
Sumurupa, kang ngunggahake drajating kasiswan iku iya calon siswa dhewe, kanthi mituhu ngestokake dhawuhing Sang Guru Sejati. Dene kang nguningani tataran drajating kasiswan iku iya mung Sang Guru Sejati piyambak."
## XXIV. LAKU LAN SARAT-SARAT KANG KUDU DILAKONI DENING PARA SISWA MINANGKA PAMBUKAKING WARANA (ALING-ALINGING) PANUNGGAL

"Ing samengko padha piyarsakna kanthi wenganing ati kang suci dakjarwani bab laku lan sarat-sarat kang kudu dilakoni dening para siswa kaya ing ngisor iki.
Laku Ian sarat-sarat kang kudu dilakoni dening para calon siswa kudu wis kebadan (keslira) dening para siswa, yaiku:
1. Sejatining sahadat (paugeraning Pangeran marang kawula) wis kajiwa rumesep ing batin dadi dhasaring pangastuti (panembah).
2. Panembahe marang Pangeran wus rumesep sajroning ati (batin), tegese: atine tansah isi rasa bekti (eling) marang Allah.
3. Tumindaking budi darma wis kebabar dadi watak (pakulinan) lan mangerti, manawa mitulungi liyan iku prasasat mitulungi marang dhirine pribadi.
4. Rehning pakartining hawa nafsune wis kalindhih saka pangrehing angen-angene, mula tapa bratane kadhasarake kanggo nambahi rasa bekti lan nambahi rasa cedhak anggone umareg ing ngayunaning Pangeran.
Dene sarat-sarat kang kudu dilakoni dening para siswa iku ana rong prakara:
1. Murnekake Piandel kang Bener
Murnekake piandel kang bener iku wose: aja nganti piandeie rinegedan utawa cinampuran piandel kang salah utawa sasar.
Mungguh terange mangkene.
Para siswa aja padha suwita bendara loro, tegese: ora kena mangro tingal pangidhepe, yaiku: piandel (imane) kudu mung sawiji marang Tripurusa (Pangeran Kang Mahatunggal). Kanthi ngelingi pepacuhing Pangeran: Aja manembah marang saliyaning Allah.
Wruhanira, manawa ing antarane para siswa ana kang keplorod saka drajating kasiswan amarga metu saka garis paugeraning Pangeran, yaiku metu saka wewengkon sejatining sahadat, jalaran lakune nyleweng mangiwa awit kesengsem ngrungokake 'gendhing kang ngrangin' (piwulang-piwulang utawa pameca-pameca) saka 'Zender Kadewatan'. Pepindhane kaya dene wedhus kang ninggal pangone, wekasan kamangsa ing sato galak.
Siswa uwal saka wewengkon tuntunan lan pangayomaning Sang Guru Sejati, satemah kecemplung ing alaming para cidra.
Mula piwelingku marang putra-putraku sakabehe, poma aja suwita bandara loro {aja mangro tingal pangidhepe).
2. Anuceni Atine Kanthi Mangun Watak Utama
Â· Â·Sawise watak temen wus dinarbe dening para siswa minangka dhasaring kasucian, para siswa wajib rumeksa supaya atine, angen-angene, pikire, ora rinegedan dening kapandukan gegeter owah gingsire lelakon utawa kahanan kang dumadi ing saben dinane, kanthi kasantosaning tekad mbudidaya supaya andarbeni watak rila, sabar, lan narima.
Yen watak rila, sabar, narima wis rinasuk dening para siswa, sayekti atine, angen-angene, pikire, ora bakal obah (goncang) utawa keguh dening ketaman gegeter owah gingsiring lelakon utawa kahanan kang kepriye bae. Upama traju ora njomplang amarga saka timbanging bobot. Timbanging rasa-pangrasa nuwuhake tentreming ati. Dene ati kang wus kadunungan rasa tentrem mertandhani yen atine suci, ora kelepetan reregeding donya, awit atine, angen-angene, pikire, ora kelet kanthil-kumanthil tresnane marang barang-barang kang gumelar ing donya kang owah gingsir (ora langgeng) iki.
Mangertia putra-putraku sakabehe, manawa ati kang suci iku dadi dhampar palenggahaning Allah. Mulane padha kareksaa kasudaning atimu supaya kowe kabeh padha bisa nampa nuring Pangeran, manunggal lan Sang Guru Sejati, ing telenging atimu kang sinuci. Kanggo niti priksa, utawa ngleler kasucianing atimu, manawa atimu wis ora kadunungan rasa utawa ndarbeni watak kang cinacad kaya ing ngisor iki: susah-gelisah, rengu (nesu), rangu-rangu, peteng-buteng, sanggarunggi-drengki-srei-meri, njetung-bingung-mutung, cuwa-gela, ngangsa-angsa, murka, sujanan, panasbranan, ewan, lan sapanunggalane.
Rasa-pangrasa kaya mangkono mau nambahi kandeling aiing-alinging panunggal kang njalari siswa ora bisa nampa tuntunan lan pepadhanging Sang Guru Sejati.
Ing pustaka Sasangka Jati, Sang Guru Sejati paring dhawuh mangkene: ' ..... Nanging yen atinira isih akeh thethukulane, kaya dene alas kang isih rungkud kebak bebondhotan, sunaring rembulan ora bisa madhangi sira, mulane babadana kang kongsi baresih "dinganti kaya dluwang resik, kang durung isi tulisan warna-warna, supaya sira bisa sumurup padhang hawa, lan bisa ambegan sarana napas Ingsun, iya kekuwatan-Ingsun kang bisa agawe sira kuwasa nampani tumetesing dhawuh-pangandikan-Ingsun, uga dhawtihing Pangeran, kang lumantar Ingsun, kang nuduhake sira marang dalan bener, yaiku dalan kang anjog marang pangayunaning Pangeran Sejati, mula padha reresika ing sadurunge sira tumeka ing janji, supaya sira bisa nampani rawuh Ingsun ing atinira kang suci, lan Ingsun bisa nuntun sira bali marang asal kamuianira kang luhur, iya ing ngalamira kang sejati, iya ing kedhatoning Pangeran. Sanadyan Ingsun uga wus nunggal kalawan sira, nanging sira durung bisa nyumurupi Ingsun ing sadurunge thethukulan kang mawarna-warna, kang tuwuh aneng atinira lan kang agawe patining piandelira, iku sira babadi'.
Dhawuh wejangane Sang Guru Sejati kaya kang dakwedharake mau padha estokna, kanthi mbabadi sakehing thethukulan kang tuwuh ing atinira, yaiku thukuling rasa-pangrasaning ati kaya kang dakandharake ing ndhuwur, supaya kowe kabeh bisa nampa tuntunan lan pepadhange Sang Suksma Sejati (Kristus utawa Nur Muhammad), satemah aling-alinging panunggai kabuka dening Sang Pepadhang, siswa kawasa manunggal lan Sang Guru Sejati.
Yen rerungkudan utawa bebondhotan kang thukul ing alas pambabade kanthi gegaman kang landhep, nanging pambabade thethukulan kang agawe regeding ati iku ora liya sarana mangun watak utama telung prakara: rila, sabar, narima.
Murih terange siji-sijining watak utama telung prakara kasebut, padha wigatekna, dakwedharake sawetara saka dhawuh wejangane Sang Guru Sejati kaya ing ngisor iki.

    **Rila**

Sejatine kang ingaran rila iku enggaring ati, tumrap anggone masrahake kabeh darbeke, wewenange, lan kabeh wohing panggawene marang Pangeran kanthi legawa (iklas) amarga angelingi manawa kabeh iku ana ing panguwasane Pangeran, mulane kudu ora ana sawiji-wiji kang nabet ing atine. Awit saka iku, wong kang nduweni watak rila, ora patut yen ta ngarep-arep pituwasing lakune, apa maneh yen ngantia susah utawa nggresah, tumrap kabeh panandhang kang lumrahe ingaran sangsara, panyamah, pitenah, kelangan bandha, drajat, kasripahan, lan sapanunggalane. Wong kang rila ora nduweni melik babar pisan marang pangaji-aji lan suwur, apa dene kemeren sarta dahwen.
Wong kang rila iku nduweni watak: ora kelet marang kabeh barang kang bisa rusak, nanging dudu wong kang nglirwakake kuwajiban.
Wose yen sira arep nduweni watak rila, sinaua lan kulinakna enthengan kanthi legawaning ati yen dijaluki pitulungan ing wong liyan, tumrap panggawe utama manut sakuwasanira. Sarana tindak kang mangkono sira saka sethithik bakal tumeka ing tatara ora winengku lan ora mengku para cidraning kahanan (donya).

**Sabar**

Sumurupa manawa watak sabar iku becik-beciking bebuden, kang kudu dinarbe para cecalon utawa siswa. Kabeh agama padha nyaritakake, yen Pangeran iku asih marang wong kang padha sabar bebudene. Sabar mono tegese momot, kuwat nandhang sakehing coba, nanging dudu wong kang pepes pangarep-arepe, balik wong kang santosa atine, jembar sesurupane, ora rupak budine, pantes mungguh den aranana segaraning kawruh, marga saka anggone wus ora mbedak-bedakake emas lan lempung, mitra lan mungsuh wus kaanggep padha bae. Pepindhane kaya dene segara kang kamot diiseni apa-apa, lan ora bisa mbaludag dening kejogan saka kali-kali ing ngendi bae.
Awit saka iku, sira kang padha ulah kasabaran, padha diangkaha bisane sumingkir saka wewatakan cekak-rupak, sarta brangasan. Wong kang padha cekak budine, iku jaiaran saka pikire winatesan ing kawruhe, nganggep kleru marang kawruhing liyan, kang ora padha karo kawruhe dhewe.
Kasabaran iku pepindhane jamu omben-omben kang pait banget, kang mung bisa diombe dening para santosa ing budi, nanging bisa marasake kasusahan lan lelara. Mulane sira kudu ngrengkuh kalawan sabar sarta katresnan marang sadhengah wong, kaya dene pangrengkuhira marang kang sira tresnani. Sakehing prakara kang angel sarta gawat, bakai dadi gampang mung sarana kasabaran, amarga iya kasabaran iku kang dadi dalan anekakake marang apa kang sira gayuh. Dadi sabar iku dudu niyat kang mung kandheg ana ing pangarep-arep utawa ing catur bae, nanging tumindak satitahe kanthi ajeg lan tlaten, nganti kecandhak apa kang dadi gegayuhane.

**Narima**

Narima iku akeh lerege marang tentreming ati, dadi dudu wong kang lumuh ing gawe, nanging kang narima ing sapandum. Apa kang wus cinekel ana ing tangane, digarap kanthi senenging ati, ora murka lan ngangsa-angsa. Narima iku ora mengini darbeking liyan, sarta ora meri marang kabegjane liyan, mulane wong kang narima iku kena den arani wong kang sukur ing Pangeran. Panarima iku sawijining bandha kang ora bisa entek, mulane sing sapa golek sugih, upayanen ana ing jroning panarima. Wong kang narima iku begja ing sajroning uripe, amarga dheweke menang karo owah gingsiring kahanan. Sumurupa manawa kauripan ing donya iku sawijining cakra panggilinganing mangsa kang owah gingsir. Yen sira narima kalawan apa kang wus pinaringake dening Pangeran marang sira, sira bakal dadi sugih-sugihing wong ana ing antarane para manungsa. Yen pepenginanira ora bisa kasembadan, narimaa kalawan apa kang wus sira darbeni, amarga sanadyan kabeh mau ora bisa kecandhak, nanging saperangan rak iya wus sira cekel utawa sira darbeni. Mung panarima kang bisa nuntun marang padhanging atinira, amarga panarima iku isi ayem lan tentreming ati, mula sira bakal ora krasa marang kombak-kombuling lelakon kang sira sandhang."

## XXV. SEJATINING PANEMBAH (SAMPURNANING PANEMBAH) "KUNCINING" PANUNGGAL

"Sumurupa putra-putraku sakabehe, manawa manunggaling Allah, Suksma Kawekas, ing telenging ati sanubarining manungsa kang sinuci, iya ing telenging Urip, iku ngagem warana (aling-aling). Mula ing sadurunge warana mau binuka, kita para manungsa ora krasa lan ora bisa nekseni yen tinunggalan dening Pangeran Kang Mahatunggal.
Dene kang dadi warana manunggaling Tripurusa iku ana telung prakara:
1. Pakartining pancadriya.
2. Obahing nafsu pepenginan kang mahanani thukuling karep.
3. Pakartining cipta (pamikir), obahing angen-angen (naiar), lan pangerti.
Warana utawa aling-aiinging panunggai kasebut bakal nglingkap kabuka yen para siswa padha netepi laku lan sarat-sarat kaya kang dakwedharake ing dhuwur, lan padha bisa nindakake sejatining panembah utawa sampurnaning panembah, awit iya mung sejatining panembah iku kang dadi 'kuncining' panunggal.
Supaya para siswa bisa padha nindakake sejatining panembah, luwih dhisik kudu mangerti:
1. Sapa kang wajib sinembah.
2. Ing ngendi dununging kang sinembah.
3. Apa kang dadi sarating panembah.
4. Kepriye patraping panembah kang bener.

**1. Sapa kang wajib sinembah?**
Kang wajib sinembah iku iya mung Allah pribadi (Pangeran Kang Mahatunggal).
**2. Ing ngendi dununging kang sinembah?**
Dununging kang sinembah (Allah) iku ing telenging ati sanubarine kang manembah, kang sinuci (kalbu mukmin baitullah).
**3. Apa kang dadi sarating panembah?**
Kang dadi sarating panembah iku sucining ati. Dene sucining ati iku yen atine ora kethukulan rasa-pangrasa kaya kang dakpraktelakake ing dhuwur. Dene para siswa bisa nuceni atine yen wis padha mangun watak utama telung prakara: rila, sabar, narima, kaya kang winedhar ing ngarep.
**4. Kepriye patraping panembah kang bener?**
Supaya para siswa padha bisa nindakake panembah kanthi patrap kang bener, kang nuntun tumeka sejatining panembah (sampurnaning panembah), luwih dhisik para siswa supaya padha mangerti manawa panembah iku yen pinarinci (kapilah-pilah) ana patang perangan, yaiku: sembah raga, sembah cipta, sembah kalbu (ati), sembah rasa.

**Sembah Raga**
Sembah raga iku solah-bawaning raga, yaiku tandang-tanduking raga kang mujudake pasemon (lambang) kang ndarbeni teges: Ngluhurake asmaning Pangeran, utawa patrap kang ndarbeni surasa hurmat = susila anoraga = sumujud ing ngayunaning Pangeran, kaya kang wis padha katindakake dening para calon siswa, kanthi ngucapake pujianing panembah ing telenging batin. Dene tumrap para kang wis padha diwasa jiwane, yaiku para siswa, luwih prayoga manawa sembah raga iku katindakake kanthi patrap mangkene.
Linggih sila ing jerambah utawa linggih kursi, endi kang mikolehi tumrap kang nglakoni; tangan ngapurancang, geger jejeg, saranduning badan wadhag sarwa kendho (ora methentheng) lan ora mobah-mosik, rai rada tumungkul, mripat liyep (rem-rem ayam). Ing sajroning batin ngesthi pujianing panembah, minangka talining eling. Ewadene, yen ora bisa ninggal patrap kang wis kulina dilakoni, bebasan patrap kang wis kebadan dadi pakulinan, iya ora perlu salin patrap kaya kang dakandharake mau, awit ing atasing sembah raga sanadyan beda patrape nanging nunggal surasa (padha tujuane).

**Sembah Cipta**

Sembah cipta iku wose: ciptane tansah nyipta panggawe utama, ciptane isi eling marang Pangeran Kang Mahatunggal, pelenging cipta ngeblat sawiji marang dhampar palenggahaning Allah, ing telenging Urip, iya telenging sanubari.

**Sembah Kalbu (ati)**
Sembahing ati iku atine tansah sinucen kanthi mangun watak utama. Esthining ati bekti kanthi tresna marang Gusti, setyane tumanem ing ati, awan apa bengi, ing paran apa ing panti, tetep mastuti ing Gusti, pineleng jroning ati kang sinuci. Mobah-mosiking ati tansah nyenyadhong sihing Gusti. Ora ana sawiji-wiji kang gawe goncanging ati, awit kang kaesthi mung mituhu dhawuhing Gusti, kanthi tuntunan lan pepadhanging Sang Guru Sejati.

**Sembah Rasa**

Sembah rasa iku rasane tansah karasa manembah ing Allah. Amarga rasa tresna, bekti, lan gandrung sumiwi ing Gusti saya andadi, mula rasa pangrasane tansah karasa umareg ing ngarsaning Gusti. Pepindhane kaya rasa pangrasane wong kang kapisah karo kekasihe kang den tresnani (digandrungi), sanadyan kapisah adoh, nanging ana ing rasa pangrasane kekasihe kaya sinandhing, gumantung telenging jejantung, cumanthel padoning netra.
Dene panembahing rasa ingesuhan kalawan lebu wetuning napas kang ora ana pedhote, minangka tetalining eling marang Pangeran Kang Mahatunggal. Jroning nindakake pameleng (panembah) dhinasaran niyat bali kanthi iklas lan pasrah marang Allah, yaiku sumarah marang purbawasesaning Allah. Dene pasrahe mau kaya dene pasrahe bayi kang ana ing pangkone ibune, bebasan 'mung sumangga karsa'.
Yen panembah patang prakara kasebut ing dhuwur wis ginulung dadi siji, tegese: wis kebadan dening para siswa dumunung jroning pameleng (panembahing rahsa jati) nganti karasa bebles nembus ndoning rahsa jati, ing telenging ati sanubari kang sinuci, siswa kuwasa mbuka warananing panunggal, awit pancadriyane, ciptane, angen-angene, pangertine, padha bebarengan ora makarti, upama kembang padha mingkup ora ngongasake arume, ing satemah siswa bisa tumeka ing sejatining panembah (sampurnaning panembah), kang manembah lan kang sinembah wis nunggal dadi siji, Roh Suci manunggal lan Suksma Sejati, ing telenging ati sanubari kang sinuci, iya ing telenging urip. Siswa manunggal lan Sang Guru Sejati lan munggah drajat Guru.
Dadi patrap panembah kang bener iku manawa ragane-ciptane-atine-rasane padha bebarengan manembah ing Allah, satemah kang manembah bisa ninggal'alam karamean' silem ing jroning kahanan 'heneng-hening-awas-eling'.

Wruhanira putra-putraku sakabehe.
Bisane siswa winahyu drajat Guru iku, kejaba netepi laku lan sarat-sarat kaya kang dakpratelakake ing ndhuwur, uga wis bisa nyingkiri sakehing godha rencana kang saben dhetik teka ambebidhung. Dene kahanane siswa kang wis tumeka ing drajat Guru, yaiku siswa kang wis bisa manunggallan Sang Guru Sejati (Roh Suci manunggallan Suksma Sejati) wis sampurna kasuciane, amarga wis bisa ngurbanake 'Akune', yaiku siswa wis ora kapurbawasesa dening pakartining ciptane, nalare, angen-angene, lan pangertine; amarga wis bisa angrasuk watak utama: rila, narima, temen, sabar, mula banjur bisa andarbeni watak budi luhur.
Dene kang den arani budi luhur iku sejatine saperangan saka sifating Pangeran Kang Mahaluhur. Siswa kang bisa nunggali utawa ngiribi sifating Pangeran Kang Mahaluhur kuwasa numpak 'prau Budi Luhur' kanggo lelayaran tumuju marang 'pelabuhan' Baitullah.
Dene terange sanepa iki:
Siswa kang winahyu drajat Guru, kinasih pinutra-putra dening Sang Rama (Suksma Kawekas), winenangake dening Sang Rama, lumebu ing kedhatoning kasucian manunggal lan Suksma Kawekas."

## XXVI. WARNA-WARNANING GODHA RENCANA KANG BISA NIBAKAKE LAKUNE PARA SISWA

"Godha rencana kang diadhepi minangka panetering (ujianing) para siswa iku luwih abot timbang godha rencana kang dadi pamurunging laku tumrap para calon siswa kaya kang dakpratelaake ing ndhuwur. Mula yen para siswa ora waspada utawa ngati-ati anggone 'nguwot ogal-agil' lan ora kenceng anggone cekelan 'teken' Tri Sila, iya bakal tiba keplesed, wekasan keplorod bali dadi calon siswa maneh; terkadhang ana kang banjur ninggal dalaning kasiswan, malah ana kang banjur murtad kebandhang dening iblis metu saka wewengkon paugeraning Pangeran, sanadyan panganggepe (pangrasane) isih tetep ing dalaning kasiswan (tetep imane).
Dene godha rencana iku yen karingkes lan pinarinci ana telung golongan: panggodha kang kasar, panggodha kang alus, panggodha kang gawat lan bebayani.

**1. Godha Rencana kang Kasar**

Godha rencana kang dakarani kasar iku panggodha kang bisa tinampa dening pancadriya, yen karingkes kehe ana telung perangan, kaya kang kasebut ing bebasan utawa saloka:
- Klubuking iwak ing kedhung
- Kencringing ringgit
- Gebyaring wentis kuning

**2. Godha Rencana kang Alus**
Godha rencana kang dakarani alus iku ora kasatmata, nanging bisa lumebu ing rasa pangrasane manungsa, yaiku rasa 'kuma ...'.

**3. Godha Rencana kang Gawat lan Bebayani**
Godha rencana kang dakarani gawat iki yen tumanduk ing manungsa bisa njarah iman utawa ngrusak piandel kang bener.

Prabawa!
Kowe kok kedhekas-kedhekes lan mripatmu kethap-kethip sajak kodheng, apa kowe durung mangerti apa kang dakwedharake mau? Mara pitakona, aja ewuh-pakewuh."

Sadherek Prabawa:
"Kasinggihan dhawuhipun Bapak. Ingkang kapisan kula radi gumun dene sampun dumugi drajat siswa kok saged keplorod kasiswanipun sebab saking kenging panggodha. Ing atasing siswa arak sampun cinelak saha sampun saged nampi tuntunan lan pepadhang saking Sang Guru Sejati. Salajengipun nalar saha pamikir kula buntu, judheg ngureg-ureg, boten nampi utawi mangertos tegesipun godha rencana tigang golongan ingkang linapis bebasan utawi saloka, makaten malih ingkang winastan raos 'kuma' punika raos ingkang kados pundi; sadaya wau kula dereng nate mireng; makaten ma1ih godha rencana ingkang gawat saha bebayani punika kados pundi kawontenanipun? Kula nyuwun mugi Bapak keparenga paring sesuluh ing bab punika."

Bapak Pangrasa:
"Prabawa. Kowe aja gumun yen ana siswa kang kepiorod drajating kasiswan, amarga ing ngatasing sifat manungsa iku isih kadunungan sifat apes, ora ana manungsa kang sampurna, isih bisa owah Ian gingsir, kejaba manungsa kang wus tumeka sejatining panunggal (sampurnaning panunggal) tumeka ing drajat Guru, munggahe maneh tumeka ing drajat Guru Agung.

Sumurupa Prabawa, wong kang lagi tumeka ing drajat siswa iku kena dakpindhakake mangkene:
Upama Sang Guru Sejati iku lenggah ing sajroning Pendhapa Agung, siswa ngadhep ana ing tritising pendhapa, dadi isih dumunung ing antarane njaba lan njero, awit saka iku isih gampang ketarik metu ing sajabaning cepuri Kedhaton.
Iya ing nalika siswa ana ing sajabaning cepuri Kedhaton mau manawa ora santosa anggone cekeian Tri Sila, bisa kena ing panggodha.
Ana panyandra maneh kang 1uwih gampang dimangerteni. Ing atasing drajat siswa iku kena dakpindhakake kaya dene bulus, kang bisa urip sajroning banyu lan ing dharatan. Wektu bulus dumunung ing sajroning kali (banyu) ora bisa kena ing rubeda, pepindhane siswa kang nuju umareg ing ngarsaning Sang Guru Sejati, ora bakal kena ing godha rencana; dene yen bulus nuju ana ing dharatan Â· gampang nemu bencana utawa rubeda, yen si bulus ora mulat lan ora nuli silem ing kedhung, tegese: yen siswa lena amarga uwal anggone cekelan Tri Sila, gampang kena godha rencana.
Sanadyan wong wis jumeneng wiku apa pandhita, nanging yen durung tumeka sejatining panunggal (sampurnaning panunggal) utawa kang sinebut drajat Guru utawa Guru Agung, isih bisa keplesed utawa keplorod drajate. Mula ora aneh yen Begawan Wisrawa tiba saka dhampar kapandhitan, amarga ketarik sulistyane (ayune) dewi Sukesi.
Mula piwelingku marang putra-putraku sakabehe, poma di santosa anggone padha cekelan Tri Sila, supaya ora kena ing godha rencana lan bisa munggah drajating kasiswan.
Prabawa!
Yen kowe ora ngerti bab anane godha rencana kang nganggo bebasan utawa saloka kaya kang dakandharake ing ndhuwur, iku ora nggumunake, amarga iku kalebu bebasan utawa saloka kuna kang ing jaman saiki wis ora kaprah.
Ing samengko wigatekna, dakterangake bab anane panggodha rencana kasebut ing ndhuwur.

**1. Godha Rencana kang Kasar**

**Klubuking iwak ing kedhung**
Umume wong kang nuju lumaku, apa nuju linggih ing sapinggiring kali utawa ing blumbang, yen krungu utawa weruh klubuking iwak gedhe, kang akeh-akeh mesthi kaget lan ketarik atine kaya-kaya arep ndarbeni iwak gedhe kang kumalubuk mau.
Bebasan iki andarbeni teges: manawa siswa banjur ketarik atine andarbeni pamrih sumedya ngoyak pangupa jiwa kang gedhe, kang angel pangudine utawa kasembadane, bisa mahanani siswa keplorod drajate amarga banjur kesengsem angoyak 'iwak gedhe' wekasan nglirwakake kuwajibaning siswa.
Nanging putra-putraku sekabehe aja padha keliru ing panampa, kena kowe kabeh mbudidaya golek bandha rajabrana kang gedhe, waton aja nganti dadi bebandaning atimu, lan ora gawe blerenging pandulumu, lan aja nganti nglirwakake kuwajibaning siswa.

**Kencringing ringgit**
Umume wong kang nuju lumaku, apa nuju linggih, mangka krungu suwara kencringing ringgit kang tiba (ringgit perak), kang akeh-akeh padha kaget utawa noleh ngulati ngendi dununging utawa pernahing suwara kumencring mau.
Bebasan utawa saloka iki ndarbeni teges: manawa siswa banjur ketarik ing pamrih daya panguwasaning arta (arta-daya) lan banjur ketliweng saka daya panguwasaning arta, dianggep kaya panguwasaning Allah, semboyane sing sapa cinedhak arta-daya, persasat tinunggon ing Allah kaya kang tinulis ing dhuwit ringgit dhek jaman semana:
God zij met ons, kang bisa njalari siswa kagubed dening arta-daya lan banjur nglirwakake kuwajibaning siswa, ngadoh marang Allah, wekasan siswa keplorod drajate.

**Gebyaring wentis kuning**
Umume para priya, yen kapandukan ing esem utawa kedhep liringing wanita kang sulistya ing wama, banjur gampang katuwuhan asmara-cipta, terkadhang banjur keglewang gandrung kapirangu, wekasan nglirwakake kuwajibaning siswa, awit kang rinasa lan diimpi-impi iya mung sang maweh gandrung bae, kang njalari keploroding kasiswan.
Siswa kang keplorod saka drajating kasiswan sebab panggodha rencana telung prakara kasebut ndhuwur, bakal bisa pulih kasiswane dadi siswa, manawa banjur gelem nebus dosane kanthi mbangun Tri Sila lan sesuci kanthi banyu Panca Sila.

**2. Godha Rencana kang Alus**
Dene kahanane godha rencana kang dakarani alus iku ora liya panggodhaning iblis kang lumebu ing batine manungsa kang rasa-pangrasane banjur katuwuhan rasa 'kuma' yaiku yen siswa banjur kadunungan rasa:
kumaluhur,
kumawasa,
kumingsun,
kumawasis,
kuminter,
kumalungkung,
kumethak,
kumaki, lan sapanunggalane,
jalaran saka iku banjur: adigang-adigung-adiguna, satemah siswa banjur ndarbeni watak: sombong, angkuh, takabur, dhemen sesongaran, Iumuh asor kudu unggul, ninggal dalaning kautaman, amarga banjur Iali marang Tripurusa, ateges ninggal dalaning kasiswan. Yen mangkono kahanane siswa banjur kepiorod drajate.
Sanadyan mangkonoa manawa siswa banjur bali eling marang Tripurusa kanthi martobat ing dosane, iya isih darbe pangarep-arep bakal bali drajate kasiswan.
**3. Godha Rencana kang Gawat Ian Bebayani**
Panggodha rencana kang dakarani gawat lan kang bebayani iku manawa siswa banjur keglewang imane ketarik saka daya panguwasaning para dewa kang eiok-eiok, wekasan lakune banjur nyleweng mangiwa kang anjog ing alame para cidra, iya ing alam kadewatan. Piandele kang bener rusak, amarga imane kajarah dening iblis. Siswa kang nyleweng mau ora mung keplorod bae nanging tiba kongseb, murtad ninggal dalan bener lan metu saka wewengkon garis paugeraning Pangeran.
Mangertia putra-putraku sakabehe, manawa kabeh umat kang padha murtad (ninggal wewengkon sejatining sahadat) 'lawanging' swarga, iya 'lawanging' panunggal wus tinutup tumrap dheweke."

Sadherek Prabawa:
"Bapak, kula ngaturaken genging panuwun, dhawuhipun Bapak  bab katerangan warni-warnining godha rencana, saya nambahi pangatos-atos kula anggen kula 'nguwot ogal-agil' inggih margining kasiswan.
Mugi-mugi saking berkahipun Bapak tuwin sih, tuntunan, lan pangayomanipun Sang Guru Sejati kula saged sumingkir saking godha rencana, satemah wilujeng lampah kula dumugi ing ngayunaning Pangeran.
Kejawi saking punika Bapak, kula keparenga nyuwun priksa, inggih punika para sadherek ingkang sami remen ngadu 'kucing' ingkang ngantos 'kecakar gobrah rah' saha ingkang sami remen ngadu 'sawung' ngantos 'kejalu' dhompetipun mobol-mobol, saha ingkang sami karem ngunjuk inuman keras, ingkang ngantos wuru, punika punapa inggih klebet kenging godha rencana, lan punapa inggih saged damel keploroding kasiswan?"

Bapak Pangrasa:
"Prabawa, wong kang seneng main kertu (adu kucing) lan seneng adu jago, apa dene karem ngombe inuman keras, iku ora jeneng kena godha rencana, amarga kertu, jago, lan inuman keras iku padha ora nandukake panggodha rencana, nanging wong kang seneng main kertu, adu jago, lan karem inuman keras iku padha njarag nrajang laranganing Pangeran kaya kang kasebut ing Sasangka Jati perangan Paliwara. Akibate kejaba bisa mlorodake drajating kasiswan, iya bakal nampa pidana saka Undhang-undhanging Praja."

## XXVII. SURA DIRA JAYANINGRAT LEBUR DENING PANGASTUTI

"Kejaba godha rencana kaya kang wis dakandharake sawetara kasebut ing dhuwur kang bisa nibakake lakune para siswa ing dalaning kasiswan, iya ing dalan bener kang anjog ing kasunyatan jati, isih ana maneh kang dadi coba utawa ujianing para siswa kang kudu ditempuh, yaiku panandhanging urip lair batin, kayata:
kamlaratan (miskin) utawa papa, nandhang raga, diremehake, dicamah, disuwiyah, difitnah dening liyan, kelangan bandha, drajat, kasripahan, kepisah lan kang ditresnani, ora kasembadan kang kinarepake utawa gegayuhan, lan sapanunggalane.
Awit saka anane warna-warnaning panandhang mau, manawa para siswa ora kuwat anampani, uga dadi jalaran keploroding drajat kasiswan.
Nanging putra-putraku sakabehe, poma aja padha cilik lan uwas atimu, sanadyan kowe kabeh, bebasan kinepung wakul binaya mangap dening kehing godha rencana, lan nampa panandhanging urip, kowe kabeh bakal bisa sumingkir saka sakehing godha rencana lan uga bakal kuwat nampa panandhang lair batin, awit saka sih pangayomaning lan pitulunganing Sang Guru Sejati, waton kowe kabeh padha tetep ing sajroning wewengkon paugeraning Pangeran, yaiku ora metu saka garis sejatining sahadat lan kenceng anggonmu cekelan 'teken' Tri Sila, yaiku: ** pangastuti marang Gusti, pracaya, lan mituhu dhawuhing Gusti**."

Sadherek Pangaribawa sumela umatur:
"Sadaya dhawuhipun Bapak nambahi pangertosan tuwin kiyating jiwa kula, ingkang punika kula ngaturaken genging panuwun.
Kejawi saking punika Bapak, keparenga kula ngaturaken sawetawis pangalaman kula, salebetipun kula nyiswa ing padanipun Sang Guru Sejati, ing wekdal kula nindakaken panembah, kados ing ngandhap punika.
1. Salebetipun kula manembah, sampun ndungkap dumugi luyut, badan wadhag kula kraos gumriming mrinding, sarupi kados kenging aliran listrik, salajengipun badan wadhag kados-kados ical (boten ketingal) nanging raos 'ana' taksih kraos wonten ing batos, salajengipun kasusul raos ajrih, wasana lajeng wudhar pameleng (panembah) kula.
2. Salebeting manembah kula kadunungan raos ayem-tentrem-bahagia ingkang dereng nate kula alami.
3. Salebeting manembah dumugi ing alam luyut, inggih punika ingkang kawastanan heneng-hening, kula
- sumerep cahya sumunar warni pethak semu biru maya-maya,
- gumebyar namung sakedhap netra;
- sumerep wujud kula piyambak, kados-kados kula wonten sangajenging pangilon;
- sumerep tiyang sepuh kula piyambak, ingkang sampun tilar donya;
- mireng suwanten ingkang dumeling kapiyarsa ing talingan kula.
Pangalaman warni tiga wau panampi kula boten sesarengan, nanging ing wekdal-wekdal kula saweg nindakaken panembah.
Ingkang punika keparenga Bapak paring dhawuh leres lepating pangalaman-pangalaman ingkang dereng nate kula alami, kados ingkang kula aturaken wau sadaya."

## XXVIII. SEJATINE ORA  ANA APA-APA, KANG ANA IKU DUDU

Bapak Pangrasa:
"Pangaribawa!
Pangalamanmu mau ana benere, nanging uga ana salahe (klerune). Dene salahe amarga kecampuran ing panggodha rencanane golongan kang kita sebut golongan 'kiri', kang gedhe panguwasane, nandukake prabawane (panguwasane) sumedya nasarake lakumu.
Dene terange mangkene:

**Pangalaman kang no. 1**
Tumrap para siswa kang lagi katemben panembahe tumeka ing tengah-tengahing 'kori' panunggal padha kadunungan rasa pangrasa kaya mangkono mau. Dene kang nyababake tuwuhe rasa wedi iku ana rong prakara:
1. SiswaÂ·kang durung santosa tekade, sajroning luyut kapandukan rasa kaya mangkono mau banjur obah pangrasane kang isi samar (wedi) yen luyute mau kebacut utawa dadi dalaning pati.
2. Rasa wedi amarga siswa wektu iku kapandukan panggodhane golongan 'kiri' kanthi nggeterake prabawane supaya siswa murungake sedyane, anggone sumiwi ing ngayunaning Pangeran.

**Pangalaman kang no. 2**
Wektu siswa silem ing alam luyut (panembahe tumeka ing kaheningan) sang 'Aku' banjur turu, turune sang 'Aku' nyababake tangining Roh Suci. Tangining Roh Suci nyababake siswa bisa nampa sorot pepadhanging Sang Guru Sejati, kang ndayani siswa banjur kadunungan rasa ayem, tentrem, lan bahagia.

**Pangalaman kang no. 3**
Pangalaman kang no. 3 iku klebu gawat lan rungsit, mula ora sadhengah para marsudi mangerti bener lan lupute. Jalaran saka iku akeh ing antarane para andon lelana ing alam luyut (gaib), yaiku para ulah: semedi, meditasi, tafakur, kang padha ora mangerti yen lakune kesasar tumeka ing 'gapura' kadewatan. Kejaba ta tumrap kang pancen mrono tujuane, kaya kang wus kokalami iku, dianggep sawijining kanugrahan.
Dene tumrap kang durung mangerti titikane kang nyata lan kang dudu, banjur darbe pangira:
1. Cahya kang sinawang mau dianggep cahyaning Allah, utawa wahyuning Allah.
2. Rerupan kang padha karo rupane dhewe (rupane kang semedi) sinengguh Guru lan Panuntune kang Sejati.
3. Dene kang memba warna wong tuwane kang wis tinggal donya, kinira wong tuwane temenan, kang tekane arep mberkahi, aweh pituiung utawa pameca lan sapanunggalane. Terkadhang sang memba warna mau ngaku wali, nabi, malaekat.
4. Dene suwara kang rinungu mau kinira sabdaning Sang Guru Sejati, utawa sabdaning Pangeran.
Wose pangalamanmu kang no. 3 iku, yen sinawang kanthi kawaspadan utawa kasunyatan, sanyatane dudu kang nyata, nanging isih klebu golonganing para cidra, yaiku kahanan kang isih kena ing rusak utawa owah gingsir, utawa ora langgeng.
Mangertia Pangaribawa!
Apa kang koksawang lan rinungu ing sajroning alam luyut mau, ora liya saka daya kemayaning dewa-dewa kang sumedya ngenggokake lakumu katarik ing alame, iya alam kadewatan. Mula kanggo mekani supaya lakumu ora kesasar menggok ngiwa, kanggo sangumu yen arep sumiwi ing ngayunaning Pangeran Kang Mahatunggal, utawa minangka pandoming laku, angelingana manawa:
1. Allah iku ora rupa lan ora warna.
2. Allah iku siji kang nglimputi kabeh alam.saisine.
3. Allah, iya Pangeran Kang Mahatunggal, iku jumeneng (manunggal) ing telenging ati sanubari kita kang sinuci.
4. Sabda pangandikaning Allah, iya sabdaning Sang Guru Sejati, iku ora kanthi lesan kang bisa tinampa dening pangrungu.
Dene sabda pangandikaning Allah, kang lumantar Utusan Langgeng, Sang Guru Sejati, iku kapiyarsa ing sajroning rahsa jati, iya ing telenging ati sanubari kang sinuci dening para siswa kang piniji.
Kejaba angelingi sawetara saka sifating Pangeran kaya kang wis dakwedharake ing ndhuwur, uga padha migatekna dhawuh wejangane Sang Guru Sejati kang cinathet ing pustaka Sasangka Jati, kaya kang dakpethik ing ngisor iki:
'Sejatine ora ana apa-apa, kang ana iku dudu'.
Dhawuh wejangane Sang Guru Sejati kang dakpethik kasebut ing ndhuwur yen kapilah ana rong bab:
1. Sejatine ora ana apa-apa
2. Kang ana iku dudu.

**Bab kang kapisan ndarbeni teges:**
Allah iku nyata ana, nanging anane ora ana pepindhane, awit:
- ora rupa lan ora warna
- ora gatra lan ora kasatmata (ora kanthi wujud kang bisa sinawang)
- ora arah lan ora enggon (ora winatesan ing wektu lan panggonan)
- ora lanang ora wadon
- ora pinutrakake lan ora peputra
- ora wiwitan lan ora pungkasan
- ora kena kinaya ngapa, bebasane 'lembut tan kena jinumput, cedhak ora sesenggolan, adoh tanpa antara'.
Allah iku tuking Urip, iya Sangkan Paraning sagung dumadi, kang nguripi kabeh sifat urip, kang ndumadekake kabeh sifat ana, nglimputi kabeh alam saisine, kang langgeng kamulyane.
Allah, Pangeran Kang Mahatunggal, iku siji (esa), uga sinebut Tripurusa, tegese kahanan siji kang sifat telu, dene yen kapilah-pilahake mangkene.
- Suksma Kawekas, sifat Karsa,
- Suksma Sejati, sifat Wicaksana,
- Roh Suci, sifat Panguwasa.
Nanging tetelune mau sejatine siji (tunggal), kang ora bisa kapisah-pisahake.

**Dene bab kang kapindho ndarbeni teges:**
Kang ana wujude iku dudu kang nyata (dudu kang sejati), dudu Allah (dudu Dhat-ing Allah). Sanadyan wujud cahya utawa rerupan kang eloke di kaya ngapa pisan, lan kang mung bisa sinawang kanthi alusing pancadriya, yaiku sesawangan sajroning luyut utawa sajroning mangsah semedi iku isih kalebu golonganing para cidra, yaiku kahanan kang isih kena ing rusak utawa owah gingsir, dudu kang nyata (dudu kang sejati).
Ing ngarep aku wis nerangake manawa piwulang panunggal iku dudu sawijining kuwajiban kang kudu dilakoni dening para kawula, sanadyan piwulang kasebut kasadhiyakake kanggo sadhengah, lan ora winatesan mung kanggo sagolonganing umat bae. Awit piwulang utawa 'laku manunggai ing Pangeran' iku sejatine kanugrahaning Pangeran kang pinaringake marang para kawula. Dene para kawuia (para umat) bisane nampani sih nugrahaning Pangeran, manawa para kawula padha temen-temen mituhu marang dhawuhlng Pangeran.
Murih terange apa kang wis dakwedharake kasebut ing dhuwur mau, padha migatekna dhawuh wejangane Sang Guru Sejati, kang cinandhi ing pustaka Sasangka Jati, kang dakpethik kaya ing ngisor iki.

**Dedalan kang Gawat**
'Sumurupa mungguh dedalan kang gawat, kang kena dianggo woding golongan jawata, anggone sumedya nyrawung utawa nunggali para titah manungsa, iku laku semedi utawa ngraga suksma. Sanadyan anggone semedi utawa ngraga suksma iku karepe nedya ketemu Ingsun, utawa sumiwi ing ngayunaning Pangeran Sejati, nanging yen durung utawa ora mangerti marang wewadi lan gawat rungsiting laku semedi lan ora antuk nugrahaning Pangeran, yekti ora bisa kelakon kang dikarepake, kepara malah bisa uga kesasar ing dalan simpangan, yaiku anjog ing alam kadewatan, sambung lan para titah jawata. Luwih maneh yen durung suci ing budi, mung bakal dadi bandhanganing golongan kang candhala ing budi.
Awit saka iku piweiing Ingsun marang sira kabeh, aja padha kesusu nggegulang semedi utawa ngraga suksma, yen sira durung suci ing budi. Satuhune ngraga suksma utawa dedalan bisane sumiwi ing ngayunaning Pangeran Sejati, ing sajroning manungsa isih urip aneng donya, iku dudu kuwajiban, uga dudu kasenengan, nanging kaluwihan kang mung diparingake marang kawula kang dadi keparenging karsane Pangeran.
Dene keparenging karsaning Pangeran iku yen sira padha temen-temen netepi apa samesthine kuwajibanira, kang wis padha sira sanggemi, nalika Roh Suci arep tinurunake marang donya (inggih punika ngrasuk sejatining sahadat; Pak Merto).
Awit saka iku sira kabeh aja padha sumengka kepengin bisa nampani dhawuhing Pangeran, ing sadurunge sira netepi paugeraning urip, kaya kang wis pinengetan ing buku Hastha Sila lan Paliwara, yaiku dedalan bisane antuk nugrahaning Pangeran. Iku bae garapen luwih dhisik kang nganti sampurna. Yen sira sumengka, iku prasasat nyadhiyakake awakira tumiba ing karusakan, yaiku dadi pakaning genine setan, kang agawe rusaking piandel ira (imanira) kang bener. Nanging para kang oleh nugraha, sanadyan ora mangerti marang laku-lakune semedi utawa ngraga suksma, ewa samono yen Pangeran wus marengake utawa ngarsakake nimbali, ing sajroning kawula isih tumitah urip aneng donya, manawa wus pethuk kalawan karsaning Pangeran, mesthi bisa kelakon Ingsun tuntun sumiwi ing ngayunaning Pangeran Sejati kalawan gampang, ora bakal kesasar ana ing dalan simpangan utawa bali dalan. Mula di padha tumemen anggonira reresik lan ngreksa padaleman Ingsun kang sumimpen ing telenging uripira, supaya Ingsun bisa rawuh ing atinira kang suci.
Kejaba kadi iku, dhek mau aku wis nerangake sawetara bab kahananing Pangeran Kang Mahatunggal, utawa Dhat-ing Allah. Nanging tumrap kawula (umat) kang isih linimputan ing pepeteng, sanadyan diterangna di kaya ngapa, utawa kanthi cara kang kepriye bae, meksa ora bisa nampa (ora gelem mangerti), amarga alam pikirane winatesan ing kawruhe dhewe: 'manawa kang ana wujude iku kang nyata, dene kang ora ana wujude, yaiku kang ora bisa sinawang lan ginrayang, iku kang ora nyata, awit saka panganggepe ora bisa kanyatakake mungguh anane.'
Dhasar nyata alam pikirane manungsa ora gaduk utawa ora hisa ndungkap kanggo mikir bab anane utawa bab Dhat-ing Allah.
Yen pinikir saya judheg, yen ginagas saya tambah komet, dene putusaning pamikir banjur ora pracaya marang Allah.
Tumrap para kawula (umat) kang padha pracaya marang Allah, iku sejatine wis antuk pepadhanging Allah, awit gelem mbukak atine kanggo nampani sorot pepadhanging Pangeran. Mula sejatining pracaya iku ora dumunung ing pamikir utawa ing angen-angen,nanging kang megar tuwuh ing jiwane, dumunung ing rahsa jati, iya ing telenging ati sanubari kang suci.
Awit saka iku piwelingku marang kabeh putra-putraku, aja padha padudon bab kapracayan (piandel) utawa aja padha ngrembug (soal-jawab) bab Dhat-ing Allah, mundhak nuwuhake pasulayan lan wekasan tumiba ing dosa.
Kaya dongenge wong lima kang padha wutane nyaritakake anggone mentas padha 'nonton' gajah."

Sadherek Pangaribawa:
"Dhuh, Bapak pepundhen kula, manah kula kraos asrep, pindha siniram toya ing mangsa benter, gumarujuging toya andayani raos seger-marem-ayem-tentrem, sareng kula nampi dhawuh-pangandikanipun Bapak, ingkang paring pepajar tumrap pangalaman-pangalaman kula. Ing sapunika kula boten badhe tidha-tidha malih bab titikanipun ingkang nyata tuwin ingkang cidra.
Kula rumaos begja kemayangan dene kula boten kelajeng kesasar lumebet ing alam kadewatan, sanadyan para dewa sami nandukaken warni-warnining panggodha, ingkang makaten wau boten sanes saking sih pengayomanipun Sang Guru Sejati. Ingkang punika kula ngunjukaken sembah suka sukur ing ngarsanipun Sang Guru Sejati, dene tansah paring tuntunan, pepadhang, tuwin pangayoman dhateng para siswa.
Kasinggihan dhawuhipun Bapak, ingkang ngengingi pengalaman kula ingkang kapisan, inggih punika:
Wekdal kula manembah sampun dungkap dumugi luyut (heneng-hening), badan wadhag kula karaos gumriming-mrinding, sarupi kados kenging aliran listrik, salajengipun badan wadhag kados-kados ical (boten katingal) nanging raos 'ana' taksih kraos wonten ing raos, lajeng kasusul raos ajrih, wasana wudhar pameleng (panembah) kula.
Ing sasampunipun kula ngalami kados ingkang kula aturaken wau, waleh-waleh punapa, manah kula kumelap samar manawi kelajeng ... pejah, tinimbalan wangsul ing Pangeran.
Mangka kula dereng pamit dhateng kekasih kula, inggih punika semah kula ingkang tresna bekti dhateng guru laki. Ing sapunika kula saged nekseni lan ngakeni bilih watak rila wajib dinarbe dening para siswa, awit punika salah satunggaling sarat ingkang saged ngrancagaken lampah anggen kita badhe 'lelayaran dhateng Baitullah', inggih anggen kita badhe wangsul ing ngayunaning Pangeran. Wiwit sapunika kula badhe nambahi derenging pangudi supados kula tumunten santun pangangge anyar, inggih punika saged ngrasuk 'busana' Hastha Sila, kangge 'ngranggeh' tumiyunging wahyuning Pangeran, inggih sih nugrahaning Allah. Sapinten gambira tuwin agenging manah kula mboten saged kula gambaraken, dupi kula mireng dhawuhipun Bapak bilih pengalaman kula ingkang kaping kalih punika leres, inggih punika ing wekdal semanten kula pinareng saged nampi sorot pepadhanging Sang Guru Sejati ingkang ndayani tuwuhing raos ayem-tentrem tuwin ba hagia. Mugi-mugi pepadhanging Sang Guru Sejati tetepa sumorot ing manah kula."

Bapak Pangrasa:
"Aku suka sukur, dene pituturku bisa gawe padhanging atimu kang banjur nuwuhake rasa ayem-tentrem. Dhasar nyata manawa watak rila iku gedhe banget manfangate tumrap marang kang padha marsudi luhuring budi. Amarga watak rila iku dadi dhasaring Panca Sila, mulane sing sapa wis ndarbeni watak rila, watak utama patang prakara iya banjur tutwuri, tegese: siswa banjur gampang anggone marsudi ndarbeni watak utama patang prakara: narima, temen, sabar, budi luhur.

Pangaribawa!
Yen kowe arep sumiwi ing ngayunaning Pangeran, utawa ing tembe yen kowe wis tumeka titimangsa tinimbalan bali ing ngayunaning Pangeran, ora prayoga yen ndadak pamit marang kang koktresnani utawa kekasihmu, amarga yen kekasihmu mau durung ndarbeni watak rila, mesthi bakal nggondheli lan dadi pepalang tumrap lakumu, iya gegayuhanmu kang luhur, bali utawa sumiwi ing ngayunaning Pangeran."

Sadherek Pangaribawa:
"Kaluhuran dhawuhipun Bapak.
Anggen kula enget bilih kula dereng pamit dhateng kekasih kula, ingkang njalari wudharing pameleng kula punika mbok manawi kejawi kula dereng nggadhahi watak rila, kabekta saking pakulinan, amargi yen kula badhe kekesahan dhateng pundi kemawon, kula mesthi pamit dhateng kekasih kula, inggih punika semah kula, kanthi kula epuk-epuk pundhakipun lan kula tilari 'senyuman manis'. Sanadyan pakulinan ingkang kula anggep sae punika engga sapriki taksih kula tindakaken, nanging prasetyaning manah kula, ngestokaken dhawuhipun Bapak, manawi kula ing tembe tinimbalan wangsul ing ngayunaning Pangeran langkung rumiyin tinimbang semah kula, meksa badhe kula pamiti, nanging pamit kula kanthi pangesthi ing salebeting batos: 'mugi-mugi kekasih kula ingkang badhe kula tilar, tetepa bekti lan mituhu dhawuhing Pangeran; mugi-mugi kekasih kula tetepa winengku ing suka basuki ing salaminipun awit saking sih pangayomanipun Sang Guru Sejati'. Mugi-mugi tetesing luh kula dadosa tandha pegating katresnan tuwin rila (ikhlas) kula nilar katresnan, dadosa pancadan anggen kula badhe wangsul ing ngayunaning Pangeran."

Bapak Pangrasa:
"Aku mangayu bagya tancebing tekadmu kang pantes pinuji iku. Muga-muga pangajapmu kang luhur iku kinabulake ing Pangeran. Satuhu."

Sadherek Pangaribawa:
"Bapak pepundhen kula, kula ngaturaken genging panuwun, mugi pangesthi pandonganipun Bapak dadosa sabda pangandikanipun Sang Guru Sejati, kula saged megat katresnan kanthi iklas kangge pancadan wangsul kula ing ngayunaning Pangeran."
Bapak Pangrasa:
"Prabawa!
Kowe arep takon apa, dene lambemu umat-umet, lan mripatmu katon mbrabak abang, iku ana apa? Mara majua mrene."

Sadherek Prabawa:
"Anu Bapak, anggen kula umat-umet punika badhe nyuwun priksa, nanging ngantos dereng kawedal kaselak kedah nangis kemawon, amargi saking manah kula kraos trenyuh sanget mirengaken aturipun Dhimas Pangaribawa ingkang pungkasan punika wau. Upami kula boten enget, bilih kula nuju wonten ing ngarsanipun Bapak, tuwin boten kula bendung ilining luh, tamtu kula lajeng nggembor nangis ngglolo, saking gembeng kula. Dene ingkang nuwuhaken raos trenyuh ingkang nyurung wedaling luh kula punika:

**Ingkang kapisan:**
Kula mangertos tuwin nyumerepi bilih katresnanipun Adhimas Pangaribawa dhateng Dhiajeng Mastuti punika ageng sanget, kekalihipun sami sih-sinihan sayektos, anetepi kados kekudanganipun para pinisepuh, inggih punika sami atut-runtut, bebasan kados mimi lan mintuna. Salaminipun sesemahan boten nate suwala ing rembag agengipun tukar-padu, awit saking anggenipun sami mongkinemong, apura ingapura, ajen-ingajenan kanthi tangsuling katresnan ingkang sejati. Dene sapunika Adhimas Pangaribawa ndhawuhaken prasetya badhe megat katresnanipun kanthi netesaken luh minangka tandha pegating katresnan, ing sawanci-wanci tinimbalan ing ngayunaning Pangeran.

**Dene ingkang kaping kalih:**
Manah kula karanta-ranta tuwin nalangsa, dene kasiswan kula rumaos kantun kalayan sadherek enem, inggih punika Adhimas Pangaribawa; ingkang makaten wau mboten sanes saking lepat kula piyambak, dene kala wingi-wingi kula tansah ngumbar hawa nafsu, boten nggatosaken piwulanging agami, tuwin boten doyan dhateng ilmu kasuksman tuwin kabatinan, ingkang nuntun dhateng karahayon ing donya dumugi delahan. Sanadyan inggih kathah waosan kula buku-buku ingkang isi ilmu rupi-rupi, makaten ugi kitab-kitab suci, nanging sadaya pitedah ingkang adiluhung, ingkang nuntun dhateng karahayoning gesang lair batin, boten wonten ingkang kula lampahi. Dados inggih namung kandheg wonten ing seserepan kemawon; upamia wujud barang makaten namung kula gembol ngantos pating pendhosol, upamia pangangge makaten namung kula canthelaken, ngantos pating krembyah dados pencokan nyamuk malaria. Ewa samanten, inggih waleh-waleh punapa, isining buku-buku ingkang kula waos wau, kathah ingkang kula japlak (kula pethik), kula aken seserapan kula utawi pangalaman kula piyambak, saking wohing pangudi kula, lajeng kula 'masak campur adhuk' kangge bahan mulang muruk dhateng si cubluk.
Tumindak kula ingkang makaten wau kanthi pamrih supados kula kasusra, kawentar mumpuni saliring ilmu lair batin. Mila yen kula enget lelampahan kula wekdal samanten, lajeng gegetun kanthi nalangsa tuwin lingsem, dene kula persasat ngapusi dhiri kula pribadi; sanyatanipun wuta, nanging ngaken waspada.
Bapak, manawi kula noleh wingking, ngengeti lelampahan kula nalika taksih mudha, kados ingkang sampun kula aturaken ing ngarsanipun Bapak, ing sapunika kula rumaos begja kemayangan, dene manah kula sapunika sampun binuka saged nampi soroting Sang Sasangka Jati, sanadyan kula dereng saged netepi 100% saking dhawuh-dhawuh wejanganipun Sang Guru Sejati, nanging kula sampun saged medal saking 'guwa lelimengan', saged nyumerepi jumedhulipun Sang Pepadhang, trontong-trontong ing wanci bangun rahina. Ingkang makaten wau kejawi saking tuntunanipun Bapak, ingkang boten bosen-bosen paring pitedah, inggih saking berkahipun Sang Guru Sejati.
Kados makaten Bapak, sababipun dene kula kedah badhe nangis wonten ing ngarsanipun Bapak. Kejawi saking punika kula ketarik sanget kepengin mirengaken dongengipun tiyang wuta ingkang sami nyariosaken anggenipun mentas sami 'ningali' gajah. Kula dereng nate mireng dongeng kasebat. Kados-kados kok nyemoni utawi nyinggung lelampahan kula duk nalika kula taksih mudha, mila mugi keparenga Bapak medharaken dongeng ingkang aeng punika."
Sadherek Kemayan sumela ananggapi aturipun Sadherek Prabawa kanthi pitaken makaten:
"Dhimas Prabawa, apa sababe dene Dhimas saiki kok gembeng, beda temen karo dhek wingi-wingi, apa kang dadi mula bukane, utawa wewadine, coba aku jarwanana, Dhimas."
Sadherek Prabawa:
"Kasinggihan dhawuhipun Kangmas, sapunika kula dados tiyang sepuh ingkang gembeng. Nanging kula piyambak boten mangertos punapa sababipun dene kula sapunika gampil katuwuhan raos trenyuh ingkang nyurung wedaling luh. Langkung-langkung manawi kula nuju enget lelampahan, inggih sadaya pandamel dosa ingkang sampun kula lampahi wekdal kula taksih mudha, panangis kula ngantos tandhes-bebles nggerantes, tangis isi panalangsa, anggetuni pandamel dosa, salajengipun martobat ing Suksma. Dene wiwitipun kula dados tiyang ingkang gembeng punika sareng kula tumapak ing margining kasiswan, mituhu ngestokaken dhawuhipun Sang Guru Sejati."
**Sadherek Kemayan:**\
"Dhimas, satemene aku dhewe iya tau ngalami kaya mangkono, nanging saiki aku wis ora gembeng maneh, nadyan mangkonoa tumeka saiki aku durung mangerti, apa kang nyababake gampanging katuwuhan rasa trenyuh kang mbukak ilining luh. Mula bab pangalaman kita iki prayoga nyuwun miterang marang Bapak bae."

Bapak Pangrasa, ingkang tansah migatosaken dhateng putra-putranipun saha midhangetaken wiraosanipun sadherek kekalih kasebat nginggil, lajeng paring dhawuh makaten:
"Sumurupa putra-putraku sakabehe!
Tumrap wong kang isih linimputan ing pepeteng amarga anggone ngedohi Sang Pepadhang, lan ngumbar ubaling hawa nafsune, wekasan sang Aku banjur kumalungkung, kumawasa, kumaluhur, lan takabur. Wong kang mangkono iku sifat manungsane kang sejati, yaiku Roh Sucine, kena binasakake sare utawa seda sinalib dening sang Aku, mulane ora ndarbeni rasa welas lan asih, uga ora tata lan susila. Awit saka iku iya ora gampang katuwuhan rasa trenyuh utawa welas marang kasangsaran lan panandhanging liyan, uga ora gampang dipranata murih tata lan susila.

Sang Aku iya bisa katuwuhan rasa trenyuh lan welas kang njalari nganti nangis ngglolo, nanging tangise iku mung tumuju marang pribadine dhewe (kabutuhane dhewe), kayata: nangisi suda utawa ilanging bandhane, kelangan pangkate; trenyuh lan welas marang kekasihe kang nuju nandhang raga lan sapanunggalane.
Nanging manawa sang Aku mau banjur gelem ngombe 'banyu suci', yaiku gelem lumaku ing dalaning kasiswan, iya dalan kautaman, mituhu angestokake dhawuhing Sang Guru Sejati, ubaling hawa nafsune, kang dadi jiwane sang Aku banjur sirep utawa kalindhih. Surud-sireping hawa nafsu njalari wungune Roh Suci, anggone mentas seda sinalib dening urubing nafsu kewani. Wiwit gumaregahing Roh Suci, sang Aku kang maune galak-ladak-ndhangak banjur sumanak tumungkulian banjur sujud ing ngarsaning Roh Suci. Dene wohing pangastuti njalari tentreming ati lan salining budi pakarti, satemah pangrasane dadi murni. Murni utawa alusing pangrasa gampang katuwuhan rasa trenyuh welas lan asih marang kang padha kawlasasih, yaiku marang kang padha nandhang papa cintraka, sabanjure gelem nindakake budi darma (gelem mitulungi kasangsaran lan panandhanging liyan).
Mungguh terange salining rasa-pangrasa kaya mangkono mau sawijining kamajuan saka tuntunan kang kailekake dening Sang Guru Sejati marang calon siswa supaya ndarbeni watak welas lan asih kanthi dhasar katresnan marang sagung titah urip. Mula tumrap calon siswa kang wis diwasa lan ngunggahi drajat siswa wis ora gembeng maneh; rasa-pangrasa salin ambeg welas asih marang sagung dumadi, kang dhinasaran kaadilan, dadi ora bot-sih mbedak-bedakake, bebasan ora emban cindhe emban siladan, awit mangerti manawa Sejatining Urip iku siji.

Sanadyan siswa wis ora gembeng, nanging kala mangsa iya isih sok nangis, mung wae tangise iku kagawa saka mrihatinake rusaking piandele (imane) para umat utawa bangsane kang banjur ninggal dalan kautaman, padha ora tata lan susila, nerjang pepacuhing agama lan Undhang-undhanging Nagara. Satemah gawe retuning Praja lan rusaking bebrayan urip. Dadi tangise siswa mau isi panembah lan panuwun marang sih nugrahaning Pangeran, supaya para umat utawa bangsane pinaringan pangapura ing dosane, lan tumuli eling padha netepi paugeraning urip, lumaku ing dalaning kautaman, padha dadi umat kang utama, angestokake dhawuhing Pangeran.

Kejaba kaya kang wis dakandharake ing dhuwur, sababe sawetara calon siswa ana kang dadi gembeng, nanging uga ana wong gembeng, kang jalaran mung saka ringkihing jiwane. Dene ringkihing jiwa sababe ora liya marga ora utawa durung duwe cekelan paugeraning urip kang santosa. Wong kang ringkih jiwane, luwih-luwih yen nandhang miskin utawa kacingkrangan uripe, gampang kasinggung lan rumangsa yen cinamah-disuwiyah (diremehake) dening liyan, kang njalari atine banjur katuwuhan rasa nalangsa kelara-lara, wekasan banjur nangis, terkadhang panangise kanthi ungkeb-ungkeb karo nggedrug-nggedrugake sikile."

**Sadherek Kemayan:**\
"Bapak, kula ngaturaken genging panuwun, sadaya dhawuhipun Bapak wau kejawi nambahi pangertosan ugi damel pamareming manah kula. Pangertosan kula wau kenging kangge 'ngukur' drajating kasiswan kula, sanadyan bab punika ingkang nguningani inggih namung Sang Guru Sejati piyambak."

Bapak Pangrasa:
"Sukur Kemayan, dene apa kang wus dakwedharake mau kabeh agawe pamareming atimu, lan kena kanggo 'ngukur' dhirimu pribadi ing atasing kasiswanmu.
Kemayan, mangertia, miturut pepadhang kang wis daktampa,sejatine kowe iku wis lawas tinampa, dadi siswaning Sang Guru Sejati, malah saka pamawasku wis ndungkap dadi mahasiswa, utawa siswa wredha (siswa purnama).

**Sadherek Kemayan:**\
"Adhuh, Bapak pepundhen kula, serambut pinara sasra kula boten nginten manawi kula sampun ndungkap dados mahasiswa, inggih siswanipun Sang Guru Sejati.
lngkang punika kula ngunjukaken sembah suka sukur ing ngayunaning Sang Guru Sejati, dene tansah paring pepadhang, tuwin pangayoman dhumateng kula, ingkang ngrancagaken lampahing kasiswan kula. Prasetyaning manah badhe nambahi bekti mituhu kula kanthi pangatos-atos, sampun ngantos kesandhung lampah kula ingkang njalari kaploroding kasiswan kula."

Bapak Pangrasa: .
"Kemayan, aku mangayu bagya kanthi pandonga muga kowe bisa netepi prasetyamu lan kasembadan gegayuhanmu."

Sadherek Prabawa:
"Bapak, kula ugi ngaturaken genging panuwun, dhawuhipun Bapak punika wau nambahi agenging manah kula, awit sapunika kula mangertos, saking pangalaman-pangalaman kula, kula saged ngukur utawi netepaken manawi kula sampun katampi dados calon siswanipun Sang Guru Sejati.
Ingkang punika kula rumaos begja kemayangan. Salajengipun kula nyuwun berkahipun Bapak, supados kula tumunten minggah tataraning kasiswan kula dados siswa, inggih siswanipun Sang Guru Sejati, saha gembeng kula tumunten mantun. Amargi manawi kula kelajeng-lajeng gembeng, ingkang ateges kula dereng minggah tataraning kasiswan kula, dangu-dangu kula kok radi lingsem, saged ugi dipun gegujeng dening sadherek ingkang boten mangertos mula bukanipun. Kados nalika nembe punika kula ndhatengi pepanggihan bawa raos, rekanipun kula badhe pidhato, sedyaning manah badhe nerangaken bab 'dedalaning pati', dumadakan saweg ngucapaken tembung: 'Awit ingkang asma Suksma Sejati, Panuntun saha Guru kula ingkang sejati', boten saged nglajengaken, amargi lajeng megap-megap nangis, kula peksa badhe nglajengaken, boten saged lancar, tembung kula pedhot-pedhot, mesthinipun boten wonten ingkang mangertos utawi mireng sesorah kula kala wau.
Lajeng para rawuh, langkung-langkung para putri, ingkang senasib gembeng kados kula, sami bela nangis pating senggruk, ingkang njalari swasana bawa raos kados dene swasana layat kasripahan. Malah nate kula rumaos lingsem kacampur mesem, nembe punika kula wonten ing griya, wekdal kula maspadakaken semah kula ingkang nembe wawrat sepuh, ingkang ketingal lesu layu nglentrih, kawistara sampun ndungkap badhe babaran, dumadakan tuwuh panggrahita kula:
'Adhuh, abot temenan kuwajibane kaum ibu iku, mula akeh ibu kang dadi korban saka anggone netepi kuwajibanâ¢. Bibar kula ngudaraos makaten, manah kula kraos trenyuh isi welas dhateng semah kula, wasana prembeh-prembeh luh kula ndlewer kados ilining tuk toya. Dumadakan anak kula ingkang taksih pelo nyelak ndhempel ing pangkon kula kalayan pitaken: 'Ana apa, Apak kok angis, apa diadaki lbu? Atu ola paleng angis, lha Apak kok angis'. Mireng pitakenipun anak kula makaten wau kula ing batos lingsem, kanthi mesem gupuh-gupuh eluh kula usapi mawi kacu, kanthi geli lajeng kula wangsuli: 'Ora, Bapak ora nangis, mripate Bapak iki mau ketetesan banyu saka ndhuwur, bokmanawa diuyuhi cecak'. Anak kula lajeng jenggilang-jenggileng madhep manginggil ing semu madosi cecak lajeng murugi ibunipun.
Ing mangka nalika rumiyin, inggih punika saderengipun kula tumapak ing margining kasiswan, kula boten nate katuwuhan raos melas dhateng semah kula; tanduk kula dhateng semah limrah kemawon, namung kula anggep rencang kula gesang, dene katresnan kula pasang-surut. Manawi semah kula nuju wawrat sepuh, malah sering kula tilar mblayang ...
Mila yen kula nuju kengetan lelampahan kula ingkang sampun-sampun, adhuh Bapak, raosing manah kula pindha rinujit-rujit, lajeng... nangis.
Ing salebeting batos nalangsa, martobat nyuwun pangapunten dhateng Gusti Allah, dene ing lair kula lajeng nedha ngapunten dhateng semah kula, ingkang sanyata ageng labet-lelabuhanipun, bekti dhateng guru laki, wasana rerangkulan sami nangis kamisesegen, dene wudharipun sareng anak kula ingkang taksih pelo wau dhateng tumut nangis nggriyeng."

Bapak Pangrasa:
"Prabawa, kabeh aturmu mau daktampa kanthi suka pirenaning atiku, pangajapku muga kowe tumuli munggah drajating kasiswanmu saka anggonmu bekti lan mituhu. Sajroning aku ngrungokake dongeng pangalamanmu, atiku krasa trenyuh cinampur geli, lan muji sajroning ati marang tandang-tandukmu kang pantes pinuji. Muga-muga dadia tetuladhan marang para calon siswa kang durung sampuma panyiswane.
Sumurupa, wong kang wis gelem ngakoni dosane utawa lupute iku wis ateges nyuda boboting dosa, upama diukum setahun, kari nglakoni nem sasi, utawa ngenthengake tumibaning hukum kang kudu dilakoni. Dene wong kang wis gelem ndandani budi pakartine kanthi lumaku ing dalaning kautaman lan gelem nindakake pangorbanan kang tumuju marang karahayoning urip bebrayan, iku ateges nebus dosa, lan bakal antuk sih pangapuraning Pangeran.

Kejaba kadi iku Prabawa, welingku marang kowe:
1. Aja ngeling-eling lelakon kang wis kelakon, lelakon utawa panandhanging urip kang wis kapungkur.
2. Aja nggambar-nggambarake (ngangen-angen) utawa ngarep-arep babaraning lelakon ing tembe utawa kang durung kelakon.

Mangertia!
Kahanane lelakon utawa panandhang: ala-becik, kepenak, lan ora kepenak kang koklakoni utawa koktampa ing saiki iki, iku saka wohing panggawemu dhek wingi-nguni. Dene kahanan nasibmu ing tembe kang bakal koklakoni utawa koktampa iku gumantung marang pangudimu, panggarap, lan tandang-tandukmu ing saiki. Mulane kang perlu iku saiki bae tumindaka kanthi pangorbanan lan sarat-sarat kang tinamtokake lumaku ing dalan bener, lan netepi angger-angger Panca Darma Bakti kasebut ing Sasangka Jati, dhawuh wejangane Sang Guru Sejati."

Sadherek Prabawa:
"Sadaya dhawuhipun Bapak ingkang wigati sanget wau badhe kula estokaken. Dhawuhipun Bapak punika mirip kaliyan ceramahipun Pak Mantri ingkang nate kula pirengaken mawi basa asing ingkang pokokipun wonten tigang tembung, yen kula boten lepat, makaten: verleden, heden, toekomst (ingkang kepengker, samangke, ingkang dereng kelampahan).
Wondene katerangan tumrap satunggal-satunggaling tembung kasebat nginggil boten siwah kados dhawuhipun Bapak kala wau."

Bapak Pangrasa:
"Prabawa, kabeh pituduh bener iku sejatine siji, tegese padha, mula nadyan diterangna nganggo tembung utawa basa apa bae, surasane iya mesthi padha. Mung bae tumrap aku, kang kegolong wong 'kuna' karasa tumanem, mendhalem, lan marem yen migunakake tembung utawa basane dhewe, kejaba ta yen kepeksa wawansabda lan bangsa asing. Ing sabisa-bisa iya kudu manut jaman kelakone."

## XXIX. AJA NGGEGANTHA UTAWA NGENTHA-ENTHA KAHANANING ALLAH

Prabawa!
Mituruti panjalukmu, rungokna, dakdongengi kahanane wong wuta kang padha nyaritakake anggone "nonton" (nggrayangi) gajah. Murih terange wong wuta mau daksebut jenenge: 1. Begedut, 2. Ngrengkel, 3. Ngeyel, 4. Brengkele, 5. Domble.
Wong lima kasebut padha bebarengan menyang kebon binatang ing Sriwedari, perlu mituruti pepenginane "nonton" gajah. Satekane Sriwedari banjur takon-takon ing ngendi pernahing gajah, nanging wong-wong kang ditakoni padha ora ngrewes. Dumadakan kepethuk pandhu (padvinder) kang banjur mitulungi nuntun wong wuta lima mau, lan dieterake menyang pernahing gajah.
Kocapa, bareng wong wuta mau wis tekan ing panggonan gajah, kanthi bungah banjur padha bebarengan nggrayangi gajah; dene panggrayange siji-sijine ora padha.
Si Begedut, panggrayange kepener telale, lan banjur kandha, 'Ee, jebul gajah kuwi gendut-gendut kaya lintah gedhe banget lan dawa kaya ula'.
Si Ngrengkei, kang panggrayange tiba kuping, sumambung kanthi tembung kang semu ngece (ngerang-erang), 'Goroh! Mbok ya aja kumenthus, genah kaya ilir ngono, kok.'
Si Ngeyei, kang panggrayange oieh sikil, mbantah kanthi ternbung kang sora lan santak, 'Ora genah, yen ora weruh, mbok ya aja kandha, aku nyatakake dhewe kahanane gajah iku mblembeng kaya wit jambe.'
Si Brengkele, kang panggrayange oleh weteng, sumambung kanthi guyu kang isi pangerang-erang, 'Yen padha ora weruh, mbok ya aja padha kumawasis. Aku meruhi dhewe manawa gajah iku kaya bedbug.'
Dene si Domble kang panggrayange oleh buntut, kanthi ndoweh plompang-plompong semu gumun, sabanjure mecucu ngucap seru, 'Heh, wong papat kok nggomblohi kabeh, aku nekseni weruh dhewe, ngertia, manawa gajah iku kaya welut nganggo wulu.'
Wekasan wong lima mau banjur padha bantah-binantah nganti udreg-udregan rame banget, siji-sijine padha cukeng-rengkeng ngugemi panemune dhewe-dhewe. Saupama ora banjur sinapih dening pandhu kasebut ing ndhuwur, bisa kelakon rok-bandawala-pati. Panyapihe pandhu mau kanthi sabar lan sumanak ngresepake ati, mangkene tembunge, 'Sareh-sareh, para Sadherek, keparenga sami ngleremaken panggalih, tuwin sami keparenga mirengaken atur kula, mbokmanawi saged damel teranging panganggep tuwin wudharing pasulayan saking sami beda klintu sawanganing panggrayang.
Kawuningana, menggah ing sajatosipun gambaran utawi panyandranipun para Sadherek bab wujuding gajah sarana panggrayang, sadaya sami dereng nyelaki leres, tegesipun dereng keplok lan kasunyatan-wujudipun gajah. Manawi para Sadherek sami kepengin badhe pirsa wujudipun gajah ingkang sanyata kedah kanthi pepajaring paningal.'
Wasana wong wuta mau, kanthi rasa isin, padha ngaturake panuwun marang pandhu kang abudi luhur kasebut, sabanjure padha tuntun-tuntunan bebarengan mulih, kanthi rasa panalangsa.

Prabawa!
Kaya mangkono dongenge wong wuta kang padha "nonton'' gajah. Dongeng kasebut ndhuwur sejatine pasemon tumrap kahanane wong kang isih linimputan ing pepeteng kepengin meruhi Dhating Allah, utawa kahanane wong kang kanthi migunakake alam pikiran lan pancadriyane metha-metha kahanane Allah.
Â· Pituture lan nasehate pandhu marang wong wuta kasebut ndarbeni teges: sapira lepasing alam pikirane manungsa, ora gaduk utawa ora bisa kanggo meruhi kahanane Allah. Dene yen manungsa kepengin makrifat ing Pangeran utawa manunggal ing Allah, kudu kanthi pepajar-paningaling batin, kanthi laku lan sarat-sarat kaya kang wis dakwedharake ing ngarep, wewaton dhawuh wejangane Sang Guru Sejati.
Awit saka iku putra-putraku sakabehe, piwelingku: aja pisan-pisan padha nggegantha utawa ngentha-entha kahananing Allah, mundhak kaya lakone wong wuta kasebut ing ndhuwur, iya yen banjur kepethuk pandhu, juru pituduh dalan kang ambeg budi luhur, yen ora, bakal dadi korban pasulayan panganggep (piandel) kang sasar, nyimpang saka dalan bener."

Sadherek Prabawa:
"Bapak, kula ngaturaken genging panuwun, dene Bapak sampun kepareng minangkani panyuwun kula ndongengaken kawontenanipun tiyang wuta ingkang sami "ningali" gajah.
Dene liding dongeng kasebat mengku pepenget dhateng kita para manungsa sampun ngantos sami nggegantha utawi ngentha-entha kawontenanipun Allah.
Kawuningana Bapak, yektosipun dongeng kasebat nginggil nyemoni utawi nyinggung panganggep kula duk ing nguni. Inggih waleh-waleh punapa, kula nate gadhah panganggep (panginten), bilih Allah punika mirib kados dene manungsa, ingkang prabanipun sumorot amblerengi, lenggah ing dhampar kancana ing kaswargan, dumunung ing langit sap pitu ingadhep para malaekat lan para widadari. Panganggep lan panginten kula kados makaten wau kula cundhukaken kalayan sabda suci, ingkang suraosipun kirang langkung makaten: 'Allah nitahake manungsa mirib lan citraning Allah'. (God schept de mens naar Zijn beeld).
Kejawi saking punika kula ugi nate dipun wejang dening satunggaling "guru klenik" bilih hawa utawi swasana punika Allah; panganggep makaten wau dipun kiyataken, bilih hawa punika nggesangi sadaya sifat gesang. Ugi katerangaken, bilih hawa punika sanyata wonten, nanging wontenipun mboten saged sinawang dening netra kepala (pancadriya), saha katerangaken, bilih hawa punika lembut tan kena jinumput, nglimputi sadaya sifat gesang. Wekdal kula dipun wejang dening rama "kyai guru" makaten wau manah kula mantep-madhep sayektos, kanthi panganggep bilih punika "llmu ingkang nyata". Nanging sareng kula mangertos, bilih hawa punika saperangan saking kebabaring panguwasaning Allah, kangge nambahi kakiyataning gesanging sagung dumadi, tuwin hawa punika saged dipun singkiraken dening manungsa kanthi pirantos, upaminipun ing salebeting bola listrik punika boten isi hawa (luchtledig), piandel ingkang suwaunipun sampun tumancep ing balung sungsum wau lajeng musna, santun piandel ingkang leres manut tuntunanipun Sang Guru Sejati.
Pangudaraosing manah kula: 'Eh, wasis temenan para guru klenik anggone gawe rerekan mejang muride, kanthi ora dimangerteni, yen wejangane iku nasarake murid-muride.'
Mila Bapak, kula tansah rumaos begja kemayangan dene kula sampun saged nampi soroting Sang Sasangka Jati, ingkang kawasa miyak pepetenging manah kula, satemah kula saged nyumerepi dunungipun Sang Pepadhang. Awit saking punika kula tansah ngunjukaken sembah suka sukur kula ing ngayunaning Pangeran Sejati, saha sumungkem kula ing padanipun Sang Guru Sejati, dene sampun kepareng matedhakaken sih pepadhang dhumateng kawula. Saha boten kasupen kula ngaturaken genging panuwun katur panjenenganipun Bapak ingkang kanthi iklas saha sabar tansah paring pitedah dhateng margi leres, saha kanthi telatos tansah paring pepenget tumrap kalintuning tindak-tanduk kula. Angestokaken dhawuhipun Bapak, kula boten badhe nggegantha utawi ngentha-entha kawontenanipun Allah. Kejawi badhe nuntun dhateng pandamel dosa, inggih badhe kacidran dening pangentha-enthaning gagasan, kados dongengipun tiyang wuta kasebat nginggil, ingkang boten purun ngakeni wutanipun."

Bapak Pangrasa:
"Prabawa, aku ora ngira yen dongeng kasebut nyemoni utawa nyinggung panganggepmu dhek biyen; sukur dene panganggepmu kang tuwuh saka pangentha-entha lan geganthan saka obahing gagasan, panganggep kang kleru ing saiki wis kok buwang lan banjur ngrasuk pituduh kang nyata, lumaku ing dalan bener manut tuntunane Sang Guru Sejati.
Kejaba kadi iku Prabawa, anggonku ora bosen-bosen mulangmuruk marang kowe kabeh, iku mung kagawa anggonku netepi kuwajiban suci. Ing ngatasing wong tuwa wajib mulang-muruk, nuduhake dalan kautaman marang anak-anake, mula ora perlu pinuji lan nampa pangaji-aji wujud apa bae.
Wong tuwa rumangsa begja, manawa anak-anake padha mituhu ing dalaning kautaman kang nuntun rahayuning urip ing donya tumeka ing delahan.
Putra-putraku sakabehe!
Rehning ing wektu iki akeh banget tuwuhing aliran-aliran kang maneka-warna 'corake', kang medharake lan nyebar piwulang kebatinan utawa kasuksman-ka-Allahan, mula supaya ora gawe tidha-tidha utawa rangu-rangune para calon siswa anggone arep nampani lan ngiakoni dhawuh wejangane Sang Guru Sejati, dakpethikake dhawuh pepengete Sang Guru Sejati kasebut ing pustaka Sasangka Jati kaya ingngisor iki:
'Mangertia sira siswaning-Sun!
Manawa rawuh Ingsun iki ora karana nedya ngrusak utawa nyalini pranataning Pangeran kang wus ana, yaiku kang lumrahe sinebut agama, lan Ingsun uga ora arsa ngedegake agama anyar. Ingsun mung arsa nuduhake dalan bener an dalan simpangan, lan ngelingake marang kang padha lali marang kuwajiban suci, uga paring pituduh bab pangoiahing ati lan cipta marang sira sakabehe kang padha pracaya, apa dene marang kang padha niyat ngupaya tuntunan lan pepadhang Ingsun, bisane ketemu Ingsun ing telenge sanubarine.
Wruhanira siswaning-Sun!
Ing sajroning jaman kang retu iki akeh karusakan kang perlu didandani lan diwaluyakake, marmane rawuh Ingsun iki uga perIu maluya karusakan mau.
Apa ta kang rusak lan kang perlu diwaluyakake saka karusakane iku?
Yaiku bab rusaking piandel kang bener.
Amarga ing antarane para umat akeh kang padha rusak utawa keblinger piandele, satemah kesasar lakune. Awit saka iku mula banjur padha mangeran marang kang dudu mesthine pinangeran, padha manembah marang kang dudu mesthine sinembah.
Akeh umat kang padha lali marang kuwajiban suci, yaiku suthik ngabekti ing Allah, padha ora mituhu marang dhawuhing Allah. Kepara ana kang wani ngrusak pranataning Allah.
Ing saweneh ana kang ngaku dadi guru utawa sesebutan liyane kang muluk-muluk, ngedol ngelmune kanthi rerekan warna-warna lan nganggo topeng kasucian, kang mangkono iku saya nambahi rusaking piandel kang bener.
Jalaran saka iku jagad banjur retu; pepeteng nglimputi atine wong-wong kang padha lali, amarga padha ngedohi pepadhang lan sumingkir saka dalan bener, mulane banjur padha bingung pating bilulung, numbuk bentus lakune, padha crah pasulayan, cengil-cinengil lan padha memungsuhan. Wekasan padha dadi bandhanganing iblis, lan bakal nampa piwelehing Pangeran, yaiku tumibaning pedhang pangadilaning angger-angger langgeng.
Dene sing padha tetep piandele (imane) kang bener, yaiku kang padha ngrungkebi surasane sahadating agama Islam utawa sabadating agama Kristen, kang padha tetep sumungkeme marang Allah manut cara lan sarat-sarat kang tinamtokake, apa dene kang padha ngestokake dhawuh lan ngedohi pepacuhing Allah, kang kasebut ing kitab-kitab suci, iku ora jeneng rusak, mula iya ora perlu didandani.

Piyarsakna heh siswaning-Sun!
Mungguh piwulang Ingsun iki pepindhane mung kaya dene obor kanggo madhangi kang isih lininiputan ing pepeteng lan kang padha mbutuhake pepadhang Ingsun.
Mula tumrap kang wus rumangsa darbe obor saka pituduhing agama Islam utawa agama Kristen, iya ora perlu nganggo obor (piwulang) Ingsun iki.
Dene tumrap kang padha ngemohi utawa ora pracaya marang pituduh Ingsun iki, pepeling Ingsun: dienggal padha goleka obor utawa pepadhang kang-sumimpen ing kitab suci Al Quran utawa Injil, yaiku pituduh rahayu kang mijil saka tuntunan agama Islam utawa agama Kristen, endi kang ndadekake pamarem lan padhanging atine, amarga sakarone mau padha uga agama kang sanyata saka Pangeran, mula yen padha katindakake kanthi pracaya lan temen-temen mituhune, apa dene kanthi kamursidaning ati, sayekti bakal padha tumeka ing kasunyatan jati.
Aja padha ngendhe-endhe wanci, ing sadurunge suruping srengenge, padha lumakua ing dalaning Allah, yaiku dalan bener, iya dalan kautaman kang anjog ing karahayon, kamulyan, lan katentreman langgeng.
Siswaning-Sun kang padha pracaya, bekti, lan mituhu, piyarsakna piweling Ingsun!
Pituduh Ingsun, kang dakpindhakake obor, iku padha dianggoa madhangi dalan (atinira), supaya slamet lakunira ing dalan kang sungil lan lunyu iki, aja mung padha nyawang marang padhanging obor, mundhak kebloloken, wekasan kesandhung lan kepleset lakunira, mangkono uga aja padha apik-apikan obor, mundhak nuwuhake pasulayan lan cecongkrahan.
Poma padha estokna piweling Ingsun, yen sira padha kepengin slamet lakunira ing donya tumeka ing delahan.'

Putra-putraku sakabehe!
Dhawuh pepengete Sang Guru Sejati kasebut ing dhuwur, nerangake manawa dhawuh wejangane Sang Guru Sejati iku dudu agama anyar, lan ora cengkah karo piwulanging agama kang sanyata saka wahyuning Pangeran. Sang Guru Sejati mung paring pituduh marang dalan bener, yaiku dalan kautaman kang anjog ing karahayon, katentreman, lan kamulyan langgeng, lan paring pituduh bab anane dalan simpangan, yaiku dalan kang menggok mangiwa kang anjog ing alam kadewatan.
Kejaba kadi iku Sang Guru Sejati uga paring pepenget lan ngelingake marang kang padha lali marang kuwajiban suci, paring tuntunan marang kang padha pracaya lan kang padha mbutuhake pepadhang, bisane ketemu lan Sang Guru Sejati ing teienging ati sanubari kang sinuci.
Putra-putraku sakabehe! 
Padha nggatekna lan ngestokna dhawuh pepengete Sang Guru Sejati kasebut ing dhuwur, dene dhawuh mau yen riningkes ana patang prakara:
1. Kang padha ngemohi utawa ora pracaya marang dhawuh wejangane Sang Guru Sejati, supaya dienggal padha golek obor utawa pepadhang kang sumimpen ing kitab suci Al Quran utawa Injil, yaiku pituduh rahayu kang mijil saka tuntunan agama Islam utawa Kristen, endi kang ndadekake pamarem lan padhanging atine, amarga sakarone mau padha uga agama kang sanyata saka Pangeran Sejati (Allah)
2. Aja padha ngendhe-endhe wanci, ing sadurunge suruping srengenge, padha lumakua ing dalaning Allah, yaiku dalan bener, iya dalan kautaman, kang anjog ing karahayon, kamulyan, lan katentreman langgeng.
3. Aja mung padha nyawang marang padhanging obor, mundhak kebloioken, wekasan kesandhung lan keplesed lakunira.
4. Aja padha apik-apikan obor, mundhak nuwuhake pasulayan lan cecongkrahan.

**Dhawuh pepenget kang kapisan ndarbeni teges:**
Tumrap kang padha ora pracaya marang dhawuh wejangane Sang Guru Sejati, supaya padha ngrasuk agama suci lslam utawa Kristen, yaiku padha mituhu ngestokake dhawuhing Pangeran kang kasebut ing kitab suci Al Quran utawa Injil, endi kang ndadekake pamarem lan padhanging atine.

**Dhawuh pepenget kang kapindho ndarbeni teges:**
Ing sajroning tinitah urip ing alam donya, dienggal padha ngibadah, ngestokake dhawuhing Allah, Iumaku ing dalaning kautaman, kang nuntun karahayoning urip ing donya tumeka ing delahan.

**Dhawuh pepenget kang kaping telu ndarbeni teges:**
Aja mung padha maca utawa ngapalake dalil-dalil (ilmu) dhawuhing Allah, sawise mangerti surasaning dhawuh utawa ilmu, tumuli katindakna kanthi mituhu, supaya slamet lakunira ing dalaning kautaman.

**Dhawuh pepenget kang kaping papat ndarbeni teges:**
Aja padha rebutan bener, yaiku apik-apikan ilmu utawa kawruh, lan aja ceda-cineda ing ngatasing kapercayan utawa agama, mundhak nuwuhake pasulayan lan cecongkrahan, becik padha ajen-ingajenan."

Sadherek Kemayan matur kanthi ndheku:
"Bapak pepundhen kula, sadaya dhawuh pepengetipun Sang Guru Sejati ingkang panjenengan wedharaken wau kula candhi ing salebeting sanubari, tuwin kula estokaken, salajengipun badhe kula jembar-jembaraken lan kula wradinaken dhateng sanak kadang tuwin mitra kula.
Bapak, kula yakin bilih para siswa tuwin calon siswa boten badhe rangu-rangu utawi tidha-tidha dhateng dhawuh wejanganipun Sang Guru Sejati ingkang nuntun dhateng karahayoning gesang ing donya dumugi delahan; dene ingkang taksih tidha-tidha, rangu-rangu, punika martandhani, bilih panyiswanipun taksih lelamisan, ingkang makaten wau badhe piduwung ing sasampunipun ngundhuh wohing pandamelipun piyambak.
Tumrap para umat ingkang sami boten purun nampi pepengetipun Sang Guru Sejati, ingkang winedhar ing pepenget kapisan, kasebat nginggil punika martandhani, bilih jiwanipun taksih linimputan ing pepeteng lan boten mbetahaken pepadhang."

Bapak Pangrasa:
"Kemayan, aku ngucap suka sukur ing ngayunaning Pangeran dene kowe ngluhurake dhawuh pepengete Sang Guru Sejati, sumadhiya njembar-njembarake dhawuh pepengete Sang Guru Sejati marang sanak kadang lan pawong mitramu.
Mangertia Kemayan, sing sapa gelem njembar-njembarake dhawuhing Allah marang sapa bae kanthi pangorbanan lan kaiklasan tanpa pamrih lan ora kanthi pameksa, bakal nampa sih nugrahaning Pangeran. Kejaba kadi iku, aku nguwatake kayakinaning atimu manawa para siswa lan calon siswa padha ora tidha-tidha utawa rangu-rangu marang dhawuh wejangane Sang Guru Sejati. Satemene memelas banget, yen ana calon siswa kang lelamisan panyiswane marang Sang Guru Sejati, kang mangkono mau saka kacublukane, kinira Sang Guru Sejati ora nguningani anggone reka-reka nyiswa mau. Calon siswa kang mangkono mau ing tembe bakal piduwung lan sesambat, yen nampa piwelehing Pangeran, yaiku nampa tumibaning hukum angger-angger langgeng.

Kemayan!
Supaya nambahi derenging sedyamu anggonmu sumadhiya njembar-jembarake dhawuhing Pangeran, tampanen kanthi sucining atimu dhawuh wejangane Sang Guru Sejati kang daktampa sajroning rahsa jati, kaya ing ngisor iki:
'Siswaning-Sun, kang padha pracaya, bekti, lan mituhu marang dhawuh Ingsun bakal padha nampani kanugrahaning Pangeran.
Buangen rasa was-was lan sumelanging ati. Amarga pangrasa mangkono mau ngaling-alingi piandelira marang Pangeran lan Ingsun. Yen piandelira iku tipis utawa ilang, ateges sira ngedohi Pangeran lan Ingsun, sanadyan Pangeran lan Ingsun tetep nunggal kalawan sira.
Dene kanugrahan mau ora wujud rajabrana, nanging katentreman langgeng kang sumimpen ing sanubarinira.
Wruhanira, rajabrana utawa kasugihan kang wujud bandha (kadonyan) iku bakal gawe petenging batinira kang bakal ngedohake sira saka Ingsun, lan ora bakal bisa nampani ilining sih saka Pangeran kang wujud pepadhang utawa tuntunan kang anjog ing katentreman langgeng.
Kena sira nggolek rajabrana utawa bandha kanggo pikuwating uripira ana ing donya, nanging aja nganti sira kawasesa dening bandhanira iku. Wose dudu rajabrana utawa barang-barang kadonyanira, kayata: sugih, singgih, mukti wibawa, lan sapanunggaiane iku kang marakake lalinira marang Ingsun. Nanging, iya mung saka dhemenira utawa kanthil-kumanthile atinira marang barang-barang kadonyan mau kang nyababake dadi aling-aling kang nutupi prakara kang bener (haq).
Siswaning-Sun sakabehe kang padha pracaya, padha njembar-njembarna pepadhang Ingsun, iya piwulang Ingsun marang sanak kadangira, kulawarganira, lan pawong-mitranira. Nanging poma aja kanthi pamrih lan pameksa.
Dene kahanane para siswa iku kena kaperang dadi telung golongan, yaiku: 1. siswa pratama, 2. siswa utama, 3. siswa purnama.
 Dene terange mangkene:
Siswa kang 1, iku pangudine ngelmu, iya piwulang Ingsun iki, mung mligi kanggo kaperluan dhiri pribadi.
Siswa kang 2, sawise pangudine ngelmu mau kanggo kaperluane dhewe, banjur thukul niyate ajak-ajak sanak kadange, pawong mitrane lan kulawargane, supaya gelem lumaku ing dalan kautaman, yaiku ngangsu ilmu kang sejati, mituhu dhawuhing Pangeran.
Siswa kang 3, dheweke wus gelem nular-nularake pepadhang, yaiku piwulang Ingsun kang tinampa, marang sanak kadang, pawong mitra, lan kulawargane.
Siswa telung golongan kasebut ing dhuwur mau, upama manut cara pamulangan oleh biji:
kang 1 bijine becik (8)
kang 2 bijine luwih becik (9)
kang 3 bijine becik banget (10)
Nanging biji kang bakal Ingsun paringake marang para siswa mau ora wujud angka-angka kaya dene lumrahe kang ditampani dening murid-murid ing pamulangan kang kapratelakake mau, nanging awujud kanugrahan, yaiku karahayon lan pepadhang kang sejati.
Dene kang ngunggahake drajate para siswa iku dudu Ingsun, nanging para siswa iku dhewe, kang ngunggahake drajate kang luwih dhuwur, saka anggone netepi lan mituhu dhawuhing Pangeran.
Putra-putraku sakabehe!
Sanadyan Pangeran paring pangebang-ebang bakal matedhakake sih-nugraha marang sadhengah kang padha njembar-njembarake dhawuhing Pangeran, nanging kowe kabeh aja padha ngarep-arep tumedhaking ganjaran mau, amarga yen mangkono, anggonmu njembar-njembarake dhawuhing Pangeran mau ateges kanthi pamrih golek ganjaran; yen mangkono kowe kabeh durung bisa ngunggahi tataran budi luhur."

**Sadherek Kemayan:**\
"Kaluhuran dhawuhipun Bapak. Sareng kula mirengaken dhawuhipun Sang Guru Sejati ingkang panjenengan wedharaken wau, nambahi derenging manah kula anggen kula badhe njembar-njembaraken dhawuhing Pangeran.
Tanceping manah boten badhe kepengin nampi sih nugrahaning Pangeran, dene pamrih kula, mugi-mugi bangsa kula dadosa umat ingkang utami,luhur budinipun, sami mulya gesangipun, awit saking anggenipun ngestokaken dhawuh tuwin nebihi pepacuhing Pangeran."

Bapak Pangrasa:
"Kemayan, yen kowe wis sumadhiya arep makili pakaryaning Sang Guru Sejati, yaiku nindakake kuwajiban kang luhur lan suci, njembar-njembarake dhawuh wejangane Sang Guru Sejati, iya dhawuhing Pangeran Sejati marang kang padha mbutuhake tuntunan lan pepadhanging Sang Guru Sejati, kejaba kudu katindakake kanthi pangurbanan lan sepi ing pamrih, kowe kudu 'ngrasuk busana sabar' kang ndayani kowe bisa korban pangrasa (perasaan). Amarga kowe bisa uga bakal ngalami digeguyu, dipaido, diremehake, dinyana-nyana sing ora-ora, difitnah, malah terkadhang kowe dianggep wong 'kafir' utawa 'kufur', dening wong-wong kang durung kabuka atine, utawa kang isih linimputan ing pepeteng.
Kaya kang wis tau dakaiami wiwit tahun 1932 tumeka saiki. Nanging nadyan kaya mangkono rubedane, kowe aja pisan-pisan was lan cilik atimu, Sang Guru Sejati ora bakal negakake, lan tetep paring pangayoman lan tuntunan marang kang padha makili pakaryane, yaiku kang padha ngayahi kuwajiban kang luhur lan suci kasebut: ajak-ajak marang panggawe utama, kanthi lumaku ing dalaning Allah, lan nyegah panggawe dosa, nyingkiri pepacuhing Allah."

**Sadherek Kemayan:**\
"Kula nyuwun berkah pangestunipun Bapak, mugi-mugi kula saged ngayahi kuwajiban ingkang awrat tuwin gawat, nanging ingkang luhur tuwin suci punika. Badhe sapinten cobi utawi pepalangipun, badhe kula tempuh kanthi dhedhasar Tri Sila tuwin ngengeti semboyan 'Sura dira jayaning rat, lebur dening warastra pangastuti', saking sih pengayomaning Gusti."

Bapak Pangrasa:
"Kemayan, aku ngucap jaya-jaya tumrap gegayuhanmu kang luhur lan mulya, lnsya Allah kasembadan kang dadi sedyamu awit saka berkahing Allah. Kejaba kadi iku Kemayan, rehning kowe arep ngayahi kuwajibaning siswa purnama, njembar-njembarake pepadhang dhawuh wejangane Sang Guru Sejati marang kang padha pracaya, lan kang padha mbutuhake pepadhang, ing dina iki kowe arep dakteter (uji) kanthi njawab pitakonan sepuluh bab kaya ing ngisor iki.
## DASA PATANYA
Pandangonipun Bapak Pangrasa dhateng Sadherek Kemayan.
1. Apa kowe pracaya marang anane Sang Guru Sejati?
Wangsulan: Kula pitados kanthi anekseni wontenipun Sang Guru Sejati.
2. Sapa Sang Guru Sejati iku?
Wangsulan: Sang Guru Sejati punika Suksma Sejati, sifating Suksma Kawekas, inggih Nur Pepadhanging Allah, Utusaning Suksma Kawekas ingkang langgeng, ingkang dados Panutan, Panuntun, tuwin Guru kita ingkang sejati, ingkang ugi sinebut Nur Muhammad, Sang Kristus, Sang Sabda, inggih Guruning Jagad.
3. Ing endi "padhepokane" utawa dununge Sang Guru Sejati?
Wangsulan: Ing telenging gesang langgeng, dumunung utawi manunggil ing telenging sanubari kita ingkang sinuci.
4. Apa kowe wis ketemu lan Panjenengane?
Wangsulan: Kula boten pinanggih lan Panjenenganipun, nanging kula kadunungan raos celak lan kraos tinunggilan dening Sang Guru Sejati ing telenging sanubari, inggih rahsa jati.
5. Kaya apa pasuryane utawa wujude Sang Guru Sejati iku?
Wangsulan: Pasuryanipun Sang Guru Sejati punika boten saged sinawang dening netraÂ·kepala, ugi boten saged kasawang kanthi alusing paningal (kawaspadaning paningal), amargi Guru Sejati punika sorot-nuring Allah, ingkang boten warna-rupa-gatra, dados boten agantha utawi maujud punapa kemawon.
6. Kepriye bisane kita ketemu lan Sang Guru Sejati?
Wangsulan: Kita boten saged pinanggih lan Sang Guru Sejati, nanging kita saged manunggil utawi tinunggilan lan Panjenenganipun ing rahsa jati, inggih ing telenging sanubari kita ingkang suci, waton kita sami ngestokaken (mituhu) dhateng sadaya dhawuh piwulangipun kados ingkang kawrat ing pustaka SasangkaJati.
7. Apa kang dadi sesanggeman lan kuwajibane para siswaning Sang Guru Sejati?
Wangsulan: Sesanggemanipun para siswa inggih punika: ngrasuk sejatining sahadat, inggih punika paugeraning Pangeran dhateng kawula.
Dene kuwajibanipun:
1) Netepi Tri Sila tuwin Panca Sila kanthi lumampah margi rahayu gangsal prakawis (Panca Darma Bakti).
2) Netepi Dasa Sila.
8. Apa pikolehe lan wohe yen kita nyiswa marang Sang Guru Sejati"?.
Wangsulan:Wekdal kita taksih gesang ing alam kuwadhagan (donya) punika, kita tansah kaayoman saha nampi tuntunan lumampah ing margi leres, inggih margi utami ingkang anjog ing karahayon, katentreman-kamulyan langgeng. Kita badhe nampi sorot pepadhanging Sang Guru Sejati ingkang ndayani tuwuhing raos ayem-tentrem-bahagia ingkang langgeng, ingkang saged nyingkiraken raos was-was, samar-samar, giris-miris, bingah tuwin sisah. Kala mangsa dados lantaraning karsa, inggih karsaning Pangeran, ingkang andayani suka bahagia. Dene ingkang wigati piyambak inggih punika ing tembe kita badhe katuntun wangsul manunggil ing Allah, ing alam kamulyan langgeng.
9. Apa kowe kepengin ketemu Ian Sang Guru Sejati?
Wangsulan:Kula boten kepengin pinanggih, nanging kula kepengin manunggil utawi tinunggilan dening Sang Guru Sejati.
10. Apa kowe wis weruh dalan kang luwih cedhak kang anjog ing padhepokane Sang Guru Sejati?
Wangsulan: Sampun, inggih punika dumunung ing raos, menggah terangipun makaten: Kula kedah kadunungan raos tresna (bekti), raos gandrung, raos sengsem, raos celak, raos tinunggilan (cinelak), raos manunggil lan Sang Guru Sejati.
Dene tumindaking lampah kedah:
1) Tansah manembah (eling utawi bekti) kalayan gumolonging raos kados ingkang sampun kawrat ing atur wangsulan kula No. 7 kasebat ing nginggil.
2) Mbangun raos tresna dhateng sesamining gesang linambaran tapa brata ing sakadaripun.

Kados makaten Bapak atur wangsulan kula, leres lepatipun nyumanggakaken."

Bapak Pangrasa:
"Kabeh atur wangsulanmu bener, kang mangkono mau sanyata manawa kowe ngrasakake lan ngestokake dhawuh wejangane Sang Guru Sejati, upama aku winenangake dening Sang Guru Sejati, kowe dakwenehi 'partisara' (ijazah) anggonmu dadi siswa purnama."

**Sadherek Kemayan:**\
"Bapak, kula rumaos begja kemayangan, dene atur wangsulan kula tumrap pandangonipun Bapak leres, ingkang makaten wau saking manah kula boten sanes saking sih, tuntunan, tuwin pepadhangipun Sang Guru Sejati. Mugi-mugi pepadhangipun Sang Guru Sejati tetep sumorot ing batos kula, tuwin kula pinarengna dados lantaran anggenipun Sang Guru Sejati paring tuntunan tuwin pepadhang dhateng para calon siswa.

Bapak Pangrasa:
"Ing saiki aku genten arep neter utawa nguji marang putraku Pangaribawa kanthi pitakonan patang prakara kaya ing ngisor iki."

## CATUR PATANYA
Pandangonipun Bapak Pangrasa dhateng Sadherek Pangaribawa.
"Pangaribawa, yen kowe ing tembe tinimbalan bali ing ngayunaning Pangeran:
1. Apa kang kudu kok tinggal?
2. Apa sangumu?
3. Apa kang dadi tetungganganmu?
4. Sapa kang ngeterake sumiwimu ing ngayunaning Pangeran?
Pandangon:
Yen Kowe ing tembe tinimbalan bali ing ngayunaning Pangeran:
1. Apa kang kudu koktinggal?
Wangsulan: Kula kedah nilar:
a. katresnan kula tuwin donya (rajabrana) kanthi eklas;
b. nama sae saking wohing ngamal utawi darma suci ingkang kula korbanaken dhateng sesamining gesang.
2. Apa sangumu?
Wangsulan Sangu kula:
a. enget dhateng Pangeran (Allah)
b. enget dhateng Sang Guru Sejati (Suksma Sejati).
3. Apa kang dadi tetungganganmu? Â·
Wangsulan: Tumpakan kula:
Pitados kanthi santosaning manah, wangsul ing Allah, inggih Sangkan Paraning Dumadi (gesang).
4. Sapa kang ngeterake sumiwimu ing ngayunaning Pangeran?
Wangsulan:Ingkang ngetereaken kula: Suksma Sejati, inggih Panuntun saha Guru kula ingkang sejati, (Utusaning Pangeran ingkang langgeng, inggih Sang Kristus, utawi Nur Muhammad)."

Bapak Pangrasa:
"Pangaribawa, aku ngucap suka sukur ing ngayunaning Pangeran dene kabeh wangsulanmu mau bener, kang mangkono mau sawijining tandha manawa kowe nyata migatekake lan mituhu marang dhawuh wejangane Sang Guru Sejati."

Sadherek Pangaribawa:
"Dhuh, Bapak pepundhen kula, agenging manah kula bebasan 'saharga suta' dene atur wangsulan kula tumrap pandangonipun Bapak leres sadaya. Ingkang makaten wau saking kayakinaning manah kula, boten sanes namung saking sih tuntunanipun Sang Guru Sejatiâ¢"

Bapak Pangrasa:
"Pangaribawa, sawise kowe mangerti sarat patang prakara, kanggo bali sumiwimu ing ngayunaning Pangeran, pangertimu mau banjur cempiungna ing telenging sanubarimu kang suci, di nganti kandhas karasa tumanem ing rahsa jati lan aja nganti cinampuran ing pangerti utawa ilmu liyane. Amarga yen mung mandheg ana ing pangerti bae, yaiku ora binabarake kanthi tindak, ing tembe tekaning gawe 'dauping sang penganten' (tekaning janji), pangerti kang tanpa pakarti utawa ilmu kang tanpa laku, iku bakal mbalenjani.
Murih sampurna pangertimu lan kena kanggo panyurung derenging laku anggonmu arep netepi lan mbabarake sarat-sarat kasebut ing ndhuwur, wigatekna dhawuh wejangane Sang Guru Sejati kang dakwedharake kaya ing ngisor iki:
1Sira asal saka Allah lan bakal bali marang Allah.
Asalira iku suci, mula balinira marang asal kamulanira kudu kanthi kasucian.
Balinira marang Allah, iya asal kamulanira iku, ora perlu sangu ilmu kang akeh-akeh, amarga sakehing ilmu iku asale saka Allah, dene kanggo sangunira bali marang Allah iku mung kasucian.'
Pangaribawa, yen dhawuh wejangane Sang Guru Sejati kang dakwedharake mau katampa lan tumanem ing ati sanubari, sayekti kabeh umat banjur padha tata lan tentrem uripe ing donya tumeka ing delahan."

Sadherek Pangaribawa:
"Dhawuhipun Bapak kula candhi ing batos saha badhe kula estokaken, boten langkung kula nyuwun tambahing pangestunipun Bapak, supados kula tumunten saged ngrasuk sarat sekawan prakawis kasebat ing nginggil, ingkang dados 'kuncining' Baitullah, utawi minangka 'andha' anggen kula badhe minggah ing alam kamulyan langgeng, wangsul manunggil ing Allah, kanthi tuntunanipun Sang Guru Sejati.
Kasinggihan dhawuhipun Bapak, sareng kula mirengaken dhawuhipun Sang Guru Sejati ingkang panjenengan wedharaken punika wau, saya nambahi dhamanging pangertosan kula, tuwin nambahi dereng badhe ngetog kekiyatan anuceni manah kula."

Bapak Pangrasa:
"Pangaribawa, apa kowe wus mangerti kepriye kahanane ati kang suci iku?"

Sadherek Pangaribawa: Â·
"Sampun, kawontenanipun manah ingkang suci punika, kados dhawuhipun Bapak ingkang sampun kita tampi, inggih punika manawi manah sampun boten kadunungan raos utawi watak ingkang cinacad kados ing ngandhap punika:
1. sisah-gelisah,
2. peteng-buteng,
3. njetung-bingung-mutung,
4. rengu (nesu), rangu-rangu,
5. sangga-runggi, drengki, srei, meri,
6. cuwa, gela, ngangsa-angsa, murka,
7. sujanan, panasbranan, ewan, tuwin sapanunggilanipun.
Kejawi saking punika manah boten kenging kelet kanthil-kumanthil tresna dhateng barang-barang ingkang gumelar ing donya ingkang kenging ewah gingsir tuwin risak punika (kawontenan ingkang boten langgeng)."

Bapak Pangrasa:
"Kepriye carane nuceni ati utawa mangun kasucianing ati?"

Sadherek Pangaribawa:
"Supados manah kita suci, sarananipun boten sanes mituhu ngestokaken dhawuhipun Sang Guru Sejati, ingkang kawrat ing Hastha Sila, perangan Panca Sila, inggih punika nggegulang watak utami gangsal prakawis: rila, narima, temen, sabar, budi luhur. Sanadyan kathah ingkang mastani bilih nyinau watak utami gangsal prakawis wau boten gampil, nanging saking kayakinaning manah kula, manawi pangudinipun wau sinurung dening raos gandrung kepengin wangsul ing alam kamulyan langgeng, inggih wangsul manunggil ing Allah ing alam sejati, kanthi payungan Tri Sila, inggih punika raos bekti tumanem ing manah kanthi mastuti ing Gusti, pitados dhasaring pangastuti, mituhu dhawuhing Gusti; awrat utawi angeling lampah Panca Sila wau badhe dados entheng utawi gampil, awit manah kita badhe sinucekaken dening sihipun Sang Guru Sejati, satemah kita saged ndarbeni watak utami gangsal prakawis, ngrasuk 'busana Panca Sila'."

Bapak Pangrasa:
"Pangaribawa, aku bungah banget dene kowe wis mangerti carane nuceni ati utawa mangun watak utama limang prakara, yaiku netepi Panca Sila, kang mangkono mau sanyata kowe nggatekake marang kabeh pituturku lan ngestokake dhawuhing Sang Guru Sejati.

Ing saiki pitakonku marang kowe:
Kepriye bisamu megat utawa ninggal katresnanmu/donya kanthi iklas? Awit kowe wis mangerti manawa megat katresnan iku abot sanggane."

Sadherek Pangaribawa:
"Kasinggihan dhawuhipun Bapak, megat katresnan punika boten gampil, punapa malih yen kapisah kaliyan anak-semah ingkang sanget dipun tresnani; bebasan namung kecalan dom satunggal kemawon boten rila, dipun padosi ngantos jenggilang-jenggileng. Dene cara utawi lampah saged kula megat lan nilar katresnan kanthi iklas (rila) punika kedah dipun dhasari pangertosan:
1. Bilih ing donya punika dunungipun para cidra, tegesipun boten nyata.
2. Sadaya ingkang gumelar ing donya punika kenging risak, ewah, tuwin gingsir (boten langgeng).
3. Gesang ing alam donya punika boten saged sumingkir saking warni-warnining panandhang.
4. Wangsul ing Allah ateges badhe luwar saking sadaya panandhang, lan badhe gesang langgeng mulya ing salaminipun.
Manawi pangertosan sekawan prakawis wau sampun rumasuk tumanem ing jiwa, inggih lajeng gampil megat lan nilar katresnanipun kanthi iklas, yen sawanci-wanci tinimbalan wangsui ing Pangeran.
Dene wekdal kita taksih tinitah gesang ing alam donya, katresnan kita dhateng anak-semah, dhateng sanak-kadang, tuwin dhateng sesamining gesang kedah kita pupuk saha kajagi sampun ngantos surut.
Makaten ugi bandha kadonyan kita inggih kedah kita pigunakaken ing samesthinipun saha karawat kalayan sae. Ewa dene manawi sampun dumugi titi mangsa pepisahan kaliyan sadaya wau, inggih namung kedah ngucap salebeting batos, selamat jalan, utawi selamat tinggal!
Makaten Bapak, pangudi kula murih kula saged megat lan nilar katresnan kula kanthi iklas, ing sawanci-wanci kedah pepisahan."

Bapak Pangrasa:
"Pangaribawa, cara pangudimu bisane megat lan ninggal katresnan kanthi iklas (rila) ing samangsa-mangsa kowe kudu pepisahan karo kang koktresnani iku wis prayoga lan kena kanggo tetuladan tumrap kadang-kadangmu kang isih padha kerem utawa kacencang ing donya. Supaya nambahi nglokroning 'bebandaning katresnan' kejaba didhasari pangertian patang prakara kasebut ndhuwur, supaya ditambahi kayakinaning ati kang santosa, manawa: kabeh kang gumelar ing bawana iki kapurba-wasesa dening hukum angger-angger langgeng, yaiku kababaring karsa, wicaksana, lan panguwasaning Pangeran Kang Mahatunggal. Mula wajibing manungsa ing atasing owah-gingsiring kahanan, mung kudu pasrah sumarah marang babaraning angger-angger langgeng, iya karsaning Pangeran.
Luwih sampurna maneh pangudimu yen kowe wis bisa ngurbanake 'Aku'-mu kang gawene ndhaku, ngaku-aku, yaiku yen kowe wis bisa njumenengake Roh Sud ing sajroning batinmu.
Amarga kowe ora bakal kombak-kumbul dening ketaman owah gingsiring lelakon lan kahanan kang koktampa (kasandhang). Dene wungune Roh Suci ing batinmu, yen kowe wis kuwasa nelukake hawa nafsumu.
Prabawa!
Kadingaren polatanmu ing wektu iki katon padhang sumeblak resik, kena diarani "berseri-seri"; pangiraku atimu wektu iki nuju kasorotan pepadhang kang ndayani tuwuhing rasa tentrem marem, wekasan numusi marang padhanging polatan (guwaya). Nanging sabab apa dene lungguhmu kok pengkerat-pengkeret karo nolah-noleh."

Sadherek Prabawa:
"Kaluhuran dhawuhipun Bapak, wekdal punika manah kula kraos padhang jingglang ingkang saged nuwuhaken raos sengsem tuwin marem, mbokmanawi raos punika ingkang ndayani padhanging polatan kula, ingkang padatanipun ketingal surem.
Dene ingkang njalari padhanging manah kula punika sareng kula mirengaken atur wangsulanipun Kangmas Kemayan tuwin Dhimas Pangaribawa tumrap pandangonipun Bapak. Atur wangsulanipun kadang kula kekalih wau nama tata-titi-titis-teteh-tatas-amrantasi. Ingkang darnel sengsem tuwin mareming manah kula.
Ing sapunika pangertosan kula saya langkung dhamang tumrap lampah-lampah ingkang gegayutan kaliyan dhawuh wejanganipun Sang Guru Sejati ingkang kedah kita tindakaken, punapa dene lajeng mangertos kelintuning lampah ingkang sampun nate kula jangkah.
Kejawi saking punika kula sapunika mangertos sanadyan tiyang sampun jumeneng 'Kyai', 'Guru' punapa 'Wiku', ingkang sugih ngelmu dakik-dakik, muluk-muluk, apal dalil-dalil tuwin ayat-ayat saking kitab-kitab suci, nanging manawi manahipun boten suci tuwin boten saged megat utawi nilar katresnanipun kanthi iklas, samangsa-mangsa tinimbalan wangsul ing Allah, terang boten wangsul manunggil ing Allah.
Wondene ingkang nguningani sucining manah boten sanes inggih amung Sang Guru Sejati piyambak.
Bapak, dene anggen kula pengkeretan kanthi nolah-noleh punika baresipun manah kula radi dheg-dhegan, saged ugi kula badhe nampi giliran, panjenengan teter utawi kauji."
Bapak Pangrasa, kanthi mesem kawistara rena ing panggalih lajeng ngendika:
"Prabawa, sukur pangiraku ora kleru, atimu wektu iki nuju kasorotan pepadhang amarga saka sengsem lan maremmu ngrungokake bawa rasa sajroning rasa. Muga-muga pepadhang mau tetepa sumorot ing batinmu.
Bener kang dadi pangiramu, yen kowe bakal nampa giliran, yaiku bakal dakuji kamursidanmu. Nanging kowe ora perlu wedi kang njalari dheg-dhegan. Awit yen kowe kadunungan rasa wedi utawa samar yen arep nempuh ujian, iku keliru banget, amarga rasa kaya mangkono mau bakal nutupi ilining sang pepadhang, yaiku sih tuntunane Sang Guru Sejati. Utawa rasa wedi lan dheg-dhegan iku dadi sawijining bukti yen kowe kurang pracayamu marang Sang Guru Sejati; yen kowe ora pracaya marang Panjenengane, kowe ora bakal antuk tuntunan lan pepadhange, wekasan anggonmu nempuh ujian utawa tentamen ora bisa lulus.
Prabawa, mangertia, manawa Sang Guru Sejati nate paring 'cangkriman' lumantar siswa wredha marang para siswa. Coba 'cangkrimane' Sang Guru Sejati mau batangen; dene 'cangkriman' mau mangkene:
'Ana uwit urip tinandur ing bumi sap pitu, delege uwit ana telu, pange papat, wohe telu, kembange lima, godhonge tanpa wilangan, amarga saben dina tansah trubus. Uwit mau perlu kasiram banyu telung tetes ing saben pletheking srengenge. Banyu mau pinangkane saka ngendi lan apa wujude banyu. Uwit kasebut tansah rinegedan ing ama, mulane ing saben dina kudu diresiki kaping lima'."

Sadherek Prabawa:
"Bapak rehning pandangonipun Sang Guru Sejati ingkang sarupi 'cangkriman' wau tumrap kula boten saged tumunten ngaturaken batanganipun, mila bilih marengaken anggen kula ngaturaken benjing ing 'bawa raos salebeting raos' ing wulan ngajeng punika."

Bapak Pangrasa:
Prabawa, kowe dakidini anggonmu mbatang 'cangkriman' kasebut ndhuwur ing bawa rasa sajroning rasa sasi ngarep iki, nanging poma pambatangmu kudu metu saka panemumu dhewe, ora kena njiplak."

Tempo sewulan sampun kapengker.
Bapak Pangrasa:
"Prabawa, kepriye, apa kowe ing dina iki wis bisa mbatang dhawuh cangkriman Sang Guru Sejati? Coba aja ewuh pakewuh, tumuli wedharna."

Sadherek Prabawa:
"Bapak, saderengipun kula ngaturaken wangsulan utawi batangan tumrap dhawuh cangkrimanipun Sang Guru Sejati, keparenga langkung rumiyin kula ngaturaken pangalaman kula kados ing ngandhap punika.
Ing sasampunipun kula mantuk saking sowan bawa raos ing wulan kapengker punika, sadumuginipun griya alam pikiran kula tansah mawalikan, makaten wau ngantos pinten-pinten dinten.
Dene sababipun boten sanes saking anggen kula ngraosaken tuwin nggagas bab dhawuh cangkrimanipun Sang Guru Sejati.
Pikir kula ulir, nalar kula gelar, pangerti makarti, ewa semanten pikir, nalar, tuwin pangerti kula judheg ngureg-ureg, mandheg greg, kados-kados kepepet ing margi ingkang buntu, boten saged angsal wewenganing pamikir lan pangerti kangge mbatang dhawuh cangkrimanipun Sang Guru Sejati. Nanging Bapak, sanadyan makatena, tekading manah kula boten pepes utawi nglokro lajeng ngundang kaum, bebasanipun tiyang ingkang boten saged mbatang cangkriman. Sabab kula lingsem sanget dhateng Dhimas Pangaribawa, manawi kula boten saged ngaturaken batanganing cangkriman kasebat kanthi leres, ing mangka kula sampun kaparingan tempo sawulan dangunipun kangge ngasah budi. Awit saking punika, gumolonging manah kula lajeng nempuh byat mesubrata kanthi 'ngebleng' ing pondhok Ngesthi Tunggal, pacrabakan Dana Warih, ngantos pitung dinten laminipun. Dene esthining manah namung dhepe-dhepe ing padanipun Sang Guru Sejati, kanthi nyenyadhang lumunturing sih, mugi Sang Guru Sejati kepareng paring pepadhang dhumateng kula supados kula saged dados siswa ingkang mursid, tuwin keparenga nuntun kula lumampah ing margi leres, inggih margi utami ingkang anjog ing karahayon, katentreman, tuwin kamulyan langgeng, inggih ing pangayunaning Pangeran Sejati.
Pangesthi kula makaten wau kula tindakaken ing sabibaring manembah, inggih punika ing wanci serap, tengah dalu, tuwin bangun rahina. Ngestokaken dhawuhipun Bapak, panembah kula ing ngayunaning Pangeran kula peleng sayektos kanthi gumolonging raos, ingkang kula dhasari pasrah dhateng purba wasesaning Pangeran, bebasanipun 'pasrah bongkokan, sumarah sumangga karsa'.
Salebetipun kula mesu brata wau kula saged ngraosaken gesang 'mardika' awit boten keganggu dening warni-warnining kabetahaning ngagesang. Dene raosing manah ayem tentrem, sanadyan badan jasmani, upamiya saged ngucap ngaten, sesambat ngrintih amargi boten angsal jog 'protein' tuwin 'vitamin-vitamin' ingkang nyekapi, ewa dene boten ngganggu katentremaning raos.
Kejawi saking punika ing satunggiling dalu, salebetipun kula manembah, kula ngalami kados kula uwal (wudhar) saking jaman karamean punika, badan wadhag kula kados-kados sirna (boten ketingal), makaten ugi boten wonten sawangan ingkang ketingal, ngajeng-wingking, kiwa-tengen, ngandhap-nginggil; sawanganing raos tebih nglangut tanpa tepi.
Mbokmanawi punika ingkang winastan a1am luyut, dumugi heneng-hening, awas-eling. Dene raosing pangraos benten kaliyan padatanipun, raosipun namung sengsem, ayem, tentrem, nikmat-manfangat; raos bahagia ingkang dereng nate kula almi ing salebetipun kula tinitah gesang ing alam donya punika. Ing wekdal punika raos tresna-asih mbludag luber angelebi batos; raos tresna ingkang boten winatesan ili saha tebanipun. Boten wonten bedanipun ageng-alit, andhap-inggil, asor-luhur, awon-sae, papa-mulya.
Pangalaman kula wekdal semanten yektosipun boten saged kula aturaken ing sawetahipun kanthi tetembungan. Dene wudhar kula saking alam gaib utawi luyut wau boten ngeget (ujug-ujug wudhar). Panyandra kula upamiya sekar ingkang sampun megar, lajeng mingkup saking sakedhik. Mingkuping sekar lajeng kasusul pancadriya, alam pikiran, angen-angen sesarengan tangi sami makarti malih, nanging raos ayem tentrem tuwin bahagia taksih nabet ing raos engga sapriki.
Kados makaten Bapak pangalaman kula wekdal kula mesu brata ing pondhok Ngesthi Tunggal, pacrabakan Dana Warih ingkang dumunung ing manah kula. Leres lepatipun kula cumadhong dhawuhipun Bapak."

Bapak Pangrasa:
"Prabawa, pangalamanmu iku sejatine sawijining sih kanugrahaning Pangeran kang kapatedhakake lumantar Sang Guru Sejati marang kowe, saka anggonmu darbe rasa bekti (tresna), sengsem, lan gandrung anggonmu kepengin sumiwi ing ngarsaning Sang Guru Sejati, iya ing ngarsaning Pangeran. Kanthi ora kanyana-nyana kowe ing saiki wis pinareng kelakon ngombe 'banyu suci, iya banyu panguripaning' sagung dumadi kang kaasta dening Sang Guru Sejati.
Kaya kang wis tau dakterangake, manawa panembah kang katindakake kanthi gumolonging rasa lan dhinasaran pasrah marang purba-wasesaning Pangeran, iku minangka panothoking 'korining panunggal'. Sanadyan wong nindakake tapa brata kanthi cara kang kepriye bae, nanging yen ora ngrasuk sejatining sahadat, iya paugeraning Pangeran marang kawula, lan panembahing ati lan rasa ora bisa gumolong, 'korining panunggal' isih tetep tinutup.
Dene rasa isin, nalangsa prihatin saka nampa warna-wahtaning panandhang iku kena kanggo pancadan utawa batu loncatan anggone narik rasa sengsem lan gandrung marang 'banyu suci' iya 'banyu panguripan' kang kaasta dening Sang Guru Sejati.
Ing sajroning manembah ora kena ngarep-arep tumetesing 'banyu suci', nanging mung sumadhiya nampani tetesing 'banyu', amarga yen ing sajroning rasa isi pangarep-arep, bakal ora weruh utawa ora krasa tumetesing 'banyu', yaiku ora bisa nampa sorot pepadhanging Sang Guru Sejati, awit rasa pangrasane kaling-kalingan dening pangarep-arep.
Prabawa, wruhanamu ing wektu kowe nindakake pameleng, manembah ing Pangeran, tumeka ing kahanan heneng-hening (luyut), 'korining panunggal' winengakake dening Sang Guru Sejati, kowe rinilan lumebu ing 'pura', manunggal lan Sang Guru Sejati, sanadyan bebasan mung sagebyaring thathit, ewa samono kowe wis kawasa ngombe 'banyu suci' kang nuwuhake rasa pangrasa kaya kang wis kokandharake mau kabeh. Lan wiwit iku drajatmu munggah dadi siswa, iya siswaning Sang Guru Sejati kang mursid.
Aku melu krasa begja lan ngunjukake suka sukur ing ngayunaning Pangeran dene pangajab lan panyuwunanmu marang Sang Guru Sejati kinabulake."

Sadherek Prabawa:
"Adhuh, Bapak pepundhen kula, sarambut pinara sasra kula boten nginten bilih kula badhe nampi sih nugrahaning Pangeran ingkang semanten agengipun. Kula kinarilan lumebet ing 'pura', tinunggilan dening Sang Guru Sejati ing telenging sanubari, sanadyan namung sagebyaring thathit, tumandukipun sih pepadhangipun Sang Guru Sejati rumesep ing jiwa raga kula, ingkang kuwasa mbirat warna-warnaning panandhanging batin, ingkang suwaunipun 'nusuh' ing batos kula, inggih punika raos ajrih, was-was, samar-samar, giris-miris, sangga-runggi, meri, cuwa-gela tuwin sapanunggilanipun, sapunika santun raos marem-ayem-tentrem, madhep, mantep, tetep, heneng-hening, eling. Ing pangraos kados dene kula mentas santun pangangge anyar. Kejawi saking punika kula sampun boten gembeng malih.
Dhuh, Bapak pepundhen kula, kula ngaturaken genging panuwun dene Bapak tansah paring pitedah-pitedah bab lampahing kasiswan, ingkang njalari kula saged tinampi dados siswanipun Sang Guru Sejati, saha lajeng saged nampi sih nugrahaning Pangeran. Sadaya wau boten sanes inggih namung panjenenganipun Bapak ingkang dados lantaran kamulyaning gesang kula lair batin.
Kula boten kesupen tansah ngunjukaken sembah sujud tuwin suka sukur kula ing ngayunaning Pangeran, sumawana ing padanipun Sang Guru Sejati, dene sampun kepareng nucekaken manah kula tuwin matedhakaken sih-nugraha dhumateng kula ingkang taksih gluprut jejembering jagad, kebekan dosa. Lampah kula ing margining kasiswan tuwin kautaman bebasan taksih adeg-adeg antep. Angengeti kawontenan kula ingkang taksih kados makaten wau, ing sapunika kula saged nekseni saha ngiyataken kayakinanipun Pak Mantri, bilih wekdal sapunika, nedheng-nedhengipun Sang Sitaresmi mencaraken sunaripun mratani ing bawana, Sang Guru Sejati paring 'dispensasi' dhateng para calon siswa. Kula rumaos begja kemayangan dene 'dispensasi' wau dereng kacabut lan saged kula pigunakaken."

Bapak Pangrasa:
"Prabawa, aku ora rumangsa dadi lantaran anggonmu bisa nampa sih nugrahaning Pangeran, awujud kamulyaning urip lair batin. Dene tumedhaking sih-nugraha mau ora liya saka anggonmu mituhu netepi Tri Sila. Dene aku mung netepi kuwajibaning wong tuwa mulang muruk marang putra-putrane, supaya padha lumaku ing dalaning kautaman, mula ora perlu nampa pangaji-aji lan dipuji-puji.
Kejaba kadi iku Prabawa, ing sawise kowe mesu brata lan oleh pangalaman kang 'elok' lan ngedap-edapi mau, apa kowe iya banjur oleh wewengan kanggo mbatang dhawuh cangkrimane Sang Guru Sejati?"

Sadherek Prabawa:
"Bapak, ing sasampunipun kula mesu brata kanthi nindakaken pameleng, wasana kinarilan dening Sang Guru Sejati lumebet ing 'pura panunggal', manah kula engga sapriki padhang nerawang, ing raos kados boten wonten bab ingkang angel tuwin awrat. Awit bab ingkang angel dados gampil, dene bab ingkang awrat dados entheng, ingkang makaten wau boten sanes inggih saking sih pitulung saha tuntunanipun Sang Guru Sejati ingkang tansah kailekaken dhumateng siswanipun ingkang bekti tuwin mituhu.
Dene dhawuh cangkrimanipun Sang Guru Sejati, ingkang suwaunipun kula anggep angel, meh kemawon kula badhe 'ngundang kaum', sapunika dados gampil.
Dene batangan kula tumrap dhawuh cangkrimanipun Sang Guru Sejati, manawi kula ringkes makaten:
Bilih manungsa tinitah gesang ing alam kuwadhagan (donya) punika kathah-kathahipun rambah kaping pitu. Supados sampun ngantos katedhakaken gesang ngantos rambah kaping pitu ing sasampunipun tinitah lair ing alam karisakan, inggih ing alam donya punika, supados sami ngrasuk sejatining sahadat, inggih paugeraning Pangeran dhateng kawula, salajengipun netepi angger-angger Tri Sila tuwin nuceni manahipun kanthi 'toya' Panca Sila, dene wetahipun supados netepi wewarahing Hastha Sila, dhawuh wejanganipun Sang Guru Sejati, ingkang kawrat ing pustaka sud Sasangka Jati.
Wondene dhawuh cangkrimanipun Sang Guru Sejati punika manawi kamonceraken wredinipun makaten:
1. Ana uwit urip, wredinipun: Roh Suci, inggih jiwanipun manungsa sejati.
2. Tinandur ing bumi sap pitu, wredinipun: manungsa tinitah gesang ing alam donya punika kathah-kathahipun rambah kaping pitu.
3. Delege uwit ana telu, wredinipun: Tripurusa, satunggal ingkang sifat tiga, inggih punika: Suksma Kawekas, sifat karsa; Suksma Sejati, sifat wicaksana; Roh Suci, sifat panguwasa.
4. Pange papat, wredinipun: anasir sekawan perkawis, inggih punika swasana, latu, toya, siti, (badan wadhag) ingkang dados busananipun (selubung) Roh Suci, ingkang mahanani tuwuhipun sorot sekawan prakawis ingkang dados kekiyataning badan wadhag, limrahipun sinebut nafsu mutmainah, amarah, sufiah, luamah.
5. Wohe telu, wredinipun: angen-angen,layanganipun Tripurusa; angen-angen punika satunggal nanging pakartinipun wonten tiga, dene yen kapilah-pilahaken: 1) pikir utawi cipta, 2) nalar, 3) pangerti utawi akal budi.
6. Kemhmge lima, wredinipun: pancadriya.
7. Godhonge tanpa wilangan, amarga ing saben dina tansah trubus, wredinipun: ebahing nafsu ingkang mahanani thukuling 'karep'. Ing saben dinten, persasat saben dhetik, manungsa punika thukul karepipun kangge nyekapi kabetahanipun utawi pepenginanipun.
8. Uwit kasebut perlu siniram banyu telung tetes ing saben pletheking srengenge; wredinipun: manungsa gesang ing alam kuwadhagan, inggih ing alam donya punika, ing saben dintenipun kedah netepi Tri Sila, inggih punika:
a. Kedah eling (bekti) dhateng Pangeran Ingkang Mahatunggal (Tripurusa) kanthi lampah manembah;
b. Pitados dhateng Suksma Kawekas, Pangeran Sejati (Allah);
c. Mituhu ngestokaken dhawuhing Allah.
9. Banyu mau pinangkane saka ngendi? Wredinipun: toya wau asalipun saking 'sumber' sejatining sahadat, inggih paugeraning Pangeran dhateng kawula.
10. Apa wujude banyu? Wredinipun: wujudipun toya pepadhang (kawaspadan) tuwin sucining manah.
11. Uwit kasebut tansah rinegedan ing ama, wredinipun: manungsa punika tansah rinegedan dening pakartining hawa nafsu ingkang condhong dhateng tindak piawon, candhala, murka, ngangsa-angsa, brangasan, bendu (muring-muring), tuwin sapanunggilanipun.
12. Mulane ing saben dina kudu diresiki kaping lima, wredinipun: ing saben dinten kita kedah mangun watak utami gangsal pra-kawis (Panca Sila), inggih punika: rila, narima, temen, sabar, budiluhur.
13. Kepriye anggonmu ngreseki? Wredinipun: anggen kita ngresiki utawi mangun watak utami gangsal prakawis wau kedah kanthi lampah netepi dhawuh wejanganipun Sang Guru Sejati kasebat ing Dalan Rahayu gangsal prakawis (Panca Darma Bakti), linambaran tapa brata ing sakadaripun, kangge sarana meper utawi ngunjara hawa nafsu ingkang tumuju dhateng tindak ingkang nyulayani angger-anggering kautaman, kasusilan, tuwin kaadilan.
Kados makaten Bapak atur wangsulan utawi batangan kula Â·tumrap dhawuh cangkrimanipun Sang Guru Sejati, leres-lepatipun kula sumangga."

Bapak Pangrasa:
"Prabawa, nyata saiki kowe dadi siswa kang mursid, saka berkah tuntunan, lan pepadhange Sang Guru Sejati. Batanganmu mau bebasan serambut ora siwah, tegese iya wis bener kabeh, iya kaya mangkono iku babaraning dhawuh kang kadhapuk kaya cangkriman."

Sadherek Prabawa ndheku, sapandurat boten saged angling tuwin mobah-mosik, kanthi kumembeng ing waspa, ing semu kebekan raos trenyuh cinampur suka bahagia, dene ing sapunika sampun kinabulaken pangesthinipun tinampi dados siswanipun Sang Guru Sejati. Ing sakala punika papaning bawa raos boten kepireng sabawa, sepi nyenyet, tidhem premanem, nanging linimputan ing swasana bahagia lan sumirating Sang Sasangka Jati.
Kawontenan ingkang makaten wau lajeng ewah gumarengseng malih, sareng Sadherek Kemayan nyela-nyela medhar sabda makaten:

"Dhimas Prabawa, rasaning atiku kebekan rasa suka-bahagia, dene Dhimas ing saiki wis kinarilan dening Sang Guru Sejati ngombe 'banyu suci' kang dadi usadaning papacintraka sajroning kauripan ing alam donya kang kena owah-gingsir lan ora langgeng iki. Kejaba kadi iku, Dhimas, aku kepengin mangerti:
1. Apa sababe kowe darbe rasa isin marang adhimu Pangaribawa, yen nganti kowe ora bisa mbatang dhawuh cangkrimane Sang Guru Sejati kanthi bener, nganti dadi panyurung anggonmu banjur nempuh byat mesu brata, kang wohe pamesu mahanani tumiyunging wahyu nugrahaning Pangeran tumrap Dhimas lan kang bisa nyerambahi kita para siswa kabeh. Pangalamanmu mau kena kanggo tepa palupi tumrap para calon siswa, kang isih minggrang-minggring panyiswane.
2. Kepriye caramu mesu brata, kejaba nindakake pameleng, apa iya banjur ora mangan, ngombe, turu, lan sapanunggalane; coba aku jarwanana, bokmanawa kena kanggo tuladha tumrap para calon siswa kang kepengin nindaki tapa brata."

Sadherek Prabawa:
1. "Kangmas, anggen kula isin kaliyan Dhimas Pangaribawa, manawi kula ngantos boten saged mbatang dhawuh cangkrimanipun Sang Guru Sejati punika, amargi kula kadangipun sepuh, ingkang leresipun kula kedah langkung mumpuni ing Samudayanipun, nanging nyatanipun kula kontit sanget kaliyan Dhimas Pangaribawa ing babagan lampahing kasiswan tuwin kautaman. Ingkang makaten wau boten sanes saking lepat kula piyambak.
Kala wingi-wingi kasenengan kula namung ropyan-ropyan, obrol-obrolan, gegojegan rembag ingkang nggladrah. Aksi, pethitha-pethithi ben diarani wis mumpuni, nanging satemenipun namung kados tong ingkang kothong, seneng sombong. Langkung-langkung manawi kula ngengeti sesanggeman Dasa Sila, bab ingkang kaping nem, kula lajeng ngrumaosi 'tuwa tuwas, pindha ampas sepa-sepah asamun' boten patut nampi pangaji-aji dipun urmati dening sadherek enem. Awit saking punika Kangmas, kula lajeng nalangsa prihatin, supados kula saged nututi lampahipun Dhimas Pangaribawa ingkang sampun lepas sanget ing margining kasiswan.
Kangmas, saya tambah ageng isin kula, sareng Dhimas Pangaribawa nembe punika kauji dening Bapak saged lulus, mangka kula rumaos boten saged mbatang dhawuh cangkrimanipun Sang Guru Sejati, ngantos kula nyuwun sumene sawulan dangunipun kangge ngulir budi. Nanging kawuningana Kangmas, isin kula wau boten ateges kula meri utawi ewa dhumateng Dhimas Pangaribawa, nanging namung kangge 'panyurung' anggen kula kepengin nututi lampahipun, supados saged runtung-runtung sesarengan lumampah ing margining kasiswan, nggayuh kasunyatan jati.
2. Dene anggen kula mesu brata kanthi lampah 'ngebleng' utawi 'nyenthong' ngantos pitung dinten laminipun, punika boten nilar dhawuhipun Sang Guru Sejati, inggih punika namung ngengirangi sawatawis bab nedha, ngombe, tilem, tuwin sanes-sanesipun, ingkang boten badhe ngganggu kasarasaning badan wadhag. Ing salebetipun kula mesu brata, kula boten gineman utawi mbisu. Dene minangka jok kekiyataning badan wadhag, kula namung nedha 'ga-nyu'. Dene tilem kula ing saben dalunipun bebasan namung saliyepan, awit kabekta murubing manah ingkang makantar-kantar kepengin sumiwi ing ngarsaning Sang Guru Sejati, nyababaken boten kraos ngantuk utawi arip. Ing wanci sabibaring pameleng utawi manembah, keketeking jantung kula, kula iseni raos gandrung tuwin eling dhateng Sang Guru Sejati, minangka samben kula tansah ngadhep Sang SasangkaJati. -
Kados makaten, Kangmas, ingkang njalari tuwuhipun raos isin dhateng sadherek enem, Dhimas Pangaribawa, tuwin cara anggen kula mesu brata ing sakadaripun."

**Sadherek Kemayan:**\
"Akeh wong kang padha kataman rasa isin, nanging beda-beda anggone mapanake rasa kang mangkono mau, kayata: kancane manganggo sarwa bregas, banjur rasa isin, yen ora bisa madhani, nganti direwangi numbuk bentus; saweneh, tanggane duwe gawe mantu kanthi pamiwahan kang gedhe banget, banjur kadunungan rasa isin yen ora bisa ngembari, dilabuhi utang selang. Rasa isin kang tuwuh sabab-sabab kaya mangkono mau kudu dibuwang. Dene rasa isin kang dikantheni pangudi-pambudidaya lair batin bisane kasembadan kang dadi gegayuhane kang mulya lan utama, kaya kang tumanduk lan dialami dening Dhimas mau pantes pinuji lan sinudarsana. Uga rasa isin yen nganti tumindak nguthuh utawa nistha, ninggal tata lan susila, iku uga kalebu utama.
Kejaba kadi iku Dhimas, aku kok durung mudheng, yaiku ing sajroning Dhimas mesu brata kok mung dhahar 'ga-nyu' iku apa, mungguh masakan, masakan apa, aku kok durung tau krungu. Mbok coba, terangna kepriye panggawene lan rasane, apa nyamleng ngono."

Sadherek Prabawa:
"Kangmas, kauningana, pandamelipun 'ga-nyu' punika mayar lan gampil sanget, dene raosipun keparenga Kangmas ngedhapi piyambak, manawi sampun kula aturi 'resepipun' (caranipun ndamel). Dhaharan 'ga-nyu' punika, Kangmas, prasaja sanget, inggih punika sega lan banyu. Dene terangipun, salebetipun kula mesu brata wau ingkang kula tedha namung sekul thok lan ngombe toya antah, ingkang limrahipun winastan 'mutih'. Dene raosipun keparenga Kangmas ngedhapi, mangke Kangmas saged dhawuh: rasane sepa, suwe-suwe rada pait, awit saking raos kados makaten wau, mila panedha kula ing saben dintenipun kathah-kathahipun namung sakepel."

**Sadherek Kemayan:**\
"Ee, apa tumon, dakkira 'ga-nyu' kuwi masakan modhel anyar, jebul cekakan saka sega lan banyu. Dhimas kok baut gawe lucon kang nganti ngodhengake pun kakang. Kepriye rasane 'ga-nyu' aku wis kerep ngicipi, amarga aku satemene wis kerep nglakoni 'mutih'.
Kejaba kadi iku, apa Dhimas wis mangerti bab tumanjane tapa brata, coba terangna supaya kena kanggo sesuluh lan tetuladhan marang kang padha durung mangerti bab perlune, tumanjane tapa brata, supaya ora padha sasar-susur lakune."

Sadherek Prabawa:
"Kangmas, sanadyan kula sampun nindakaken tapa brata ing kadaripun, nanging yen kula kadhawuhan nerangaken bab punika kangge sesuluh lan tetuladhan, kula mboten wantun, amargi kula rumaos kirang seserepan ing bab punika, mindhak ingeseman dening para winasis. Awit saking punika, kula nyuwun mugi keparenga Kangmas nerangaken bab dhodhok-selehipun utawi tumanjanipun tapa brata, supados nambahi pangertosan kula tuwin kenginga kangge sesuluh dhumateng sintena ingkang mbetahaken pangertosan bab tapa brata tuwin manfangatipun."

**Sadherek Kemayan:**\
"0, Dhimas adhine pun kakang, aku mituruti kang dadi panjalukmu medharake bab tapa brata lan tumanjane, awewaton dhawuh wejangane Sang Guru Sejati kang winedhar ing pustaka Sasangka Jati, dadi dudu saka kawruhku dhewe.
Sumurupa, bab tapa brata iku wose mung kanggo sarana ngunjara utawa meper ubaling hawa napsu kang tumuju marang tindak kang nyulayani angger-anggering kautaman, kasusilan, lan kaadilan. Uga kanggo nambahi rasa gandrung (tresna) lan rasa cedhak marang kang den bekteni, yaiku anggone kepengin cinedhak lan manunggal marang Sang Guru Sejati.
Dene tumindake tapa brata mung ngengurangi utawa matesi sawatara bab mangane, ngombene, turune, lan sahwate. Bebasane aja wareg, nanging iya aja luwe, aja kakehan melek, nanging iya aja kakehan turu; mangkono sapiturute, kaangkaha dhewe kang sarwa sedheng aja kongsi keladuk utawa mung umbar-umbaran bae. Amarga, sanadyan wong iku ngunjara hawa napsune utawa ngereh hawa napsune supaya becik lan mituhu marang karsaning jiwane, yaiku supaya manut marang pituduh kang bener, nanging yen wong mau isih ngumbar mangane, turune, lan sahwate, iku iya isih durung bisa kelakon anggone sumedya nglindhihake napsune kang tumuju marang piala. Mung bae anggone ngurang-ngurangi kaangkaha saperlu, lan aja nganti diprusa kang ndadekake karusakaning raga, nanging dikulinakna cecegah (ngurang-ngurangi) saka sathithik manut kekuwatane, janji mintir (ajeg) ing saben dinane, suwe-suwe iya bisa mundhak-mundhak, nganti dadi padatan utawa pakulinan, kang ora agawe karusakaning raga, sanadyan bebasane nganti ora mangan ora turu, wus ora bakal ndadekake tiwase utawa ngrubeda kasarasane. Amarga badan saras iku perlu direksa (dipiara) supaya bisa nindakake kuwajiban lair batin.
Mangertia, satuhune tumindaking tapa brata kang isih pineksa ing pranatan, iku durung sampurna. Dene brata kang sampurna iku, kang mijil saka sucining atine dhewe, lan ora karana pamrih marang barang-barang kang ora langgeng, kayata melik marang pangaji-aji lan suwur, kasugihan bandha donya, lan sapanunggalane, nanging mung karana dianggo minangkani bisane nglindhihake hawa napsune kang tumuju marang piala, murih kasembadan tumekaning gegayuhaning urip kang sejati.
Dhimas wus mangerti, manawa manungsa iku ndarbeni nafsu luamah, kang karepe supaya diumbar anggone mangan, ngombe, turu, sahwat, lan sapanunggalane.
Yen kekarepane nafsu luamah mau mung tansah dituruti (diumbar) apa sapanjaluke, bakal ngrosakake tindak marang sarupaning panggawe kang nuntun marang karusakan, yaiku bakal liwat ing dalaning iblis, kang nuntun marang jurang panasaran, kayata drengki, srei, medhit, panasten, dahwen, dhemen pasulayan, dhemen marang pangaji-aji lan suwur, kang bakal nekakake ing watak adigang-adigung-adiguna, lan sapanunggalane, kang ngrusak marang gegayuhane, wekasan banjur kalimput. Yen atine wus kebanjur kalimput, wijining pracaya ora bisa thukul, utawa ora bisa ngetokake 'woh eling' ing akire (tumekaning delahan).
Kang mangkono iku ndadekake pituna marang awake dhewe,amarga ora bisa bali marang asal kamulane, amarga kalimput ing angen-angen kadonyan, kang mbiyantu kekarepaning nafsu luamah mau. Mula supaya ngalokrone, utawa aber kekuwatane kang marang piala mau, saranane iya kudu dilambari tapa brata, kaya kang wus dakandharake ing dhuwur, kanthi ngetog karosan utawa kasantosaning ati, ginawe ananggulangi utawa nglindhihake sakabehe wewatekan kang ngrusakake piandel kang bener mau. Mangkono mungguh sejatine tapa brata iku. Dadi dudu wong kang sumingkir saka sesrawunganing urip bebrayan, ninggal pangupa boga, lumebu marang guwa utawa marang pucuking gunung, kang isih dikinthil dening pepenginaning napsu marang barang-barang kang ora langgeng.
Dhimas Prabawa, kang dakandharake mau saperangan saka dhawuhing wejangane Sang Guru Sejati bab tujuaning tapa brata lan manfangate.
Dene yen ana wong kang nindakake tapa brata mung tansah ngrasakake luwene, aripe, lan lungkrahing badan wadhage, iku ora ana pigunane, mula luwih becik ora nindakake tapa brata. Amarga tapa brata iku kaya kang wis dakandharake ing dhuwur, mung kanggo nambahi rasa tresna lan bekti lan rasa cedhak lan Sang Guru Sejati. Panjenengane Bapak Pangrasa nate paring dhawuh, manawa Allah iku ora asih marang wong kang betah luwe lan betah melek, nanging asih marang wong kang ambeg budi luhur lan kang netepi Tri Sila."

Sadherek Prabawa:
"Kangmas, kula ngaturaken genging panuwun, sadaya dhawuhipun Kangmas punika wau adamel saya dhamanging pangertosan kula bab tumanjanipun lampah tapa brata. Kasinggihan dhawuhipun Kangmas, bilih wonten tiyang nindakaken tapa brata namung tansah ngraosaken luwe, ngorong, saha aripipun kemawon, punika boten wonten paedahipun, aluwung boten nindakaken tapa brata, awit asilipun namung damel susuting badan wadhag. Kados ingkang sampun kula alami wekdal kula mesu brata ing pondhok Ngesthi Tunggal, pacrabakan Dana Warih, nembe punika, sanadyan tedha kula namung 'ga-nyu', boten ngganggu kasarasaning badan wadhag kula, ugi kula boten kraos luwe tuwin arip, amargi raos kula kebekan isi gandrung, tresna, tuwin sengsem anggen kula umareg ing ngarsaning Sang Guru Sejati."

Bapak Pangrasa:
"Putraku Prabawa, aku kepranan banget ngrungokake anggonmu ndongengake bab anggonmu mesu brata, iya kaya mangkono mau tumindaking tapa brata kang kudu dilakoni dening para calon siswa, anggone padha nggayuh tumiyunging wahyuning Allah. Luwih sampurna maneh yen dhinasaran pangorbanan kang tumuju mbabarake sih katresnane marang pepadhaning titah urip, yaiku nindakake budi darmane, kang minangka panggayuh bisane nglinggihi 'dhampar budi luhur'."

Sadherek Prabawa:
"Bapak, dhawuhipun Bapak wau badhe kula estokaken, ing pangangkah mugi kula tumunten saged ndarbeni 'dhampar budi luhur', salajengipun kula saged nglenggahi dhampar wau. Kejawi saking punika Bapak, kula badhe nyuwun priksa, kados pundi saged kula tansah pinaringan 'toya suci' inggih 'toya gesang' ingkang kaasta dening Sang Guru Sejati, tuwin kados pundi sagedipun 'pura panunggal' tetep menga lan saged kula lebeti."

Bapak Pangrasa:
"Prabawa, sadurunge aku mangsuli pitakonmu, luwih dhisik aku arep nekakake dhawuh pandangone Sang Guru Sejati marang kowe, sawise koktampa banjur wangsulana; wangsulanmu mau, yen bener anggonmu mangsuli, bakal dakanggo mangsuli pitakonmu kasebut ing dhuwur mau; dene pandangone Sang Guru Sejati iku mangkene.
1. Sadurunge sira dumadi, sira dumunung ing endi?
2. Lantaran apa, sira dumadi ing alam kuwadhagan iki?
3. Sira andarbeni sesanggeman apa, lan kepriye kebabaring sesanggeman mau?
4. Apa perlune sira dumadi urip?
5. Apa kuwajibanira, lan sawise kuwajibanira rampung, sira bali menyang endi, apa sangunira yen sira mulih marang omahira kang sejati?"
## XXX. SANGKAN PARANING URIP
Bapak Pangrasa:
"Prabawa, apa sababe dene pasemonmu katon ngandhelong, lungguhmu kaya-kaya nglokro-kendho; apa kowe wis sumadhiya wangsulan tumrap pandangone Sang Guru Sejati?"

Sadherek Prabawa:
"Adhuh, Bapak pepundhen kula, Bapak sanyata waspada ing paningal, saben-saben Bapak 'maos' isining raos tuwin batos kula, mesthi nyeplesi isining raos tuwin ebahing batos kula; ingkang makaten wau satunggaling tandha, bilih panjenenganipun Bapak cinelak tuwin kinasih dening Sang Guru Sejati.
Kula nyuwun genging pangapunten, dene kula ngaturaken pamuji ing ngarsanipun Bapak ingkang mijil saking manah suci.
Kawuningana Bapak, sareng kula mireng pandangonipun Sang Guru Sejati ingkang panjenengan wedharaken wau, saderengipun kula ngaturaken wangsulan, langkung rumiyin kula badhe ngaturaken raosing manah kula, ingkang ceples kados pamawasipun Bapak, inggih punika manah kula kraos ngandhelong, ingkang njalari nglokro-kendhoning badan wadhag. Ing sakala punika kados-kados kula uwal saking bebandaning donya, tuwin sumingkir saking pakartining maya. Saha lajeng enget dhateng pangraosipun Pakdhe Narto ing tanggaping warsa 1954, kagubah mawi sekar Kinanthi ingkang sinerat ing Sesotya Rinonce, ingkang suraosipun saged nggigah raos kula kepengin wangsul ing Sangkan Paraning Gesang."

Bapak Pangrasa:
Prabawa, kanthi suka pirena aku ngrungokake aturmu, sanyata kowe saiki dadi siswa kang mursid lan alus panggraitamu.
Nanging Prabawa, kowe aja lali, manawa kabeh siswa mesthi kinasih dening Sang Guru Sejati, amarga Guru Sejati iku asifat murah lan asih, apa dene adil. Dene siswa kang bisa nampani ilining sih mau, iya mung siswa kang temen-temen bekti lan mituhu. Mungguh kebabaring sih iku jembar banget tebane, dene yen riningkes ana telung bab, yaiku:
1. kala-kala siswa pinareng ngampil panguwasa, sanadyan bebasan mung saluguting kolang-kaling gedhene;
2. kala-kala siswa pinareng nampa soroting kawicaksanan, sanadyan bebasan mung sagebyaring konang;
3. kala-kala siswa pinareng dadi lantaraning karsa, iya karsaning Pangeran kang binabar, kang mahanani kamulyaning urip lair batin.
Awit saka iku Prabawa, kowe aja muji-muji marang dhiri pribadiku, amarga aku iki manungsa lumrah, ora beda karo umat liyane, ora pantes ing ngalembana lan pinuji-puji.
Dene kang wajib pinuji lan linuhurake iku iya mung Allah pribadi dalah Utusane kang Langgeng, iya Sang Guru Sejati."

Sadherek Prabawa ndheku kanthi umatur:
Kaluhuran dhawuhipun Bapak, kula ambali malih atur kula, kula nyuwun genging pangapunten dene kula kumawantun ngaturaken pamuji-pangalembana katur panjenenganipun Bapak, ingkang makaten wau boten sanes kabekta saking agenging raos bekti-tresnanipun putra dhateng tiyang sepuh pepundhenipun. Bapak, ing sapunika punapa kula lajeng kepareng ngaturaken wangsulan tumrap pandangonipun Sang Guru Sejati?"

Bapak Pangrasa:
"0, Prabawa, iya wis ora dadi apa, aku mung ngelingake marang kang padha lali: sapa kang wajib pinuji ingalembana lan  linuhurake. Ing saiki kepriye wangsulanmu tumrap pandangone Sang Guru Sejati. Coba banjur wedharna kang pratela."

Sadherek Prabawa lajeng ngaturaken wangsulan kados ing ngandhap punika.
"Pandangonipun Sang Guru Sejati:
1. Sadurunge sira dumadi sira dumunung ing endi?
Wangsulan:
Saderengipun kula dumados, Roh Suci dumunung wonten ing Sejatining Gesang, inggih Tuking Gesang, inggih punika Suksma Kawekas (Allah) ingkang sifat karsa, ingkang ndumadosaken sadaya alam saisinipun.
2. Lantaran apa sira dumadi ana ing alam kuwadhagan iki?
Wangsulan:
Dumados kula ing alam kuwadhagan punika lantaran rama-ibu, katarik dening karep, inggih manunggiling karepipun rama-ibu; awit saking kababaring karsa tuwin panguwasaning Pangeran tumedhaking Roh Suci (pletiking Gesang) ingkang ginesangan dening Sejatining Gesang, Suksma Sejati, ingkang dados Panuntun saha Guru kita ingkang sejati.
3. Sira andarbeni sesanggeman apa lan kepriye kababare sesanggemanmau?
Wangsulan:
Saderengipun Roh Suci tinedhakaken ing alam kuwadhagan, nggadhahi sesanggeman; sesanggeman wau yen Â·kaucapaken kanthi tetembungan dados sesanggemaning gesang, inggih punika paugeraning Pangeran dhateng kawula. Dene kababaring sesanggeman wau, kita kedah nggadhahi niyat wangsul dhateng Asal Kamulaning Gesang, sarana netepi Tri Sila lan Panca Sila.
4. Apa perlune sira dumadi urip?
Wangsulan:
Kangge warana utawi lantaran mbabaraken karsaning Pangeran ingkang langgeng.
5. a. Apa kuwajibanira?
Wangsulan:
Ngestokaken dhawuhing Pangeran, inggih punika supados kita sami gesang rukun kanthi dayan-dihayan tuwin samad-sinamadan kalayan sadaya sifat gesang, reksa-rumeksa murih raharjaning gesang bebrayan.
5. b. Lan sawise kuwajibanira rampung, sira bali menyang endi?
Wangsulan:
Wangsul dhateng Asaling Gesang, inggih punika wangsul dhateng Allah, kamulaning sagung dumadi.
5. c. Apa sangunira, yen sira mulih marang omahira kang sejati?
Wangsulan:
Sangu kula eling dhateng Sangkan Paraning Gesang, inggih punika: eling dhateng Suksma Kawekas, eling dhateng Suksma Sejati, Panuntun saha Guru kula ingkang sejati. Kanthisantosaning manah pitados badhe wangsul dhateng Allah sarana ngrasuk kasucian, inggih punika iklas lan rila nilar sadaya katresnan kula.
Kados makaten Bapak atur wangsulan kula, leres lepatipun mugi keparenga Bapak paring dhawuh."

Bapak Pangrasa, kanthi manthuk-manthuk kawistara rena ing panggalih mirengaken atur wangsulanipun Sadherek Prabawa tumrap pandangonipun Sang Guru Sejati, lajeng paring dhawuh kairing manising esem ingkang nengsemaken manah kados ing ngandhap punika:
"Prabawa, atur wangsulanmu tumrap pandangone Sang Guru Sejati, saka panglarasku wis bener.
Ing samengko kabeh wangsulanmu kang wus kokandharake mau dakanggo mangsuli pitakonmu. Yaiku, yen pangertimu bab Sangkan Paraning Urip wis rumesep ing jiwa-ragamu, lan kowe wis rampung anggonmu netepi sesanggeman lan kuwajibaning urip, ngestokake dhawuhing Allah, apa dene sarat-sarat kanggo balimu sumiwi ing ngayunaning Allah wis kebadan dadi kasunyatan, kowe bakal lestari bisa ngombe 'banyu suci', iya 'banyu panguripan' kang nguripi sagung sifat urip. Mangkono uga 'pura panunggal' tetep menga kanggo kowe.
Mung welingku, poma lakumu ing dalaning kasunyatan kang ngati-ati, awit akeh sandhungane, yaiku wama-warnaning godha rencana kasar lan alus, kaya kang wis dakandharake ing ngarep, kang bisa nibakake lakumu ing dalaning kasiswan lan dadi jalaran keploroding drajat kasiswanmu."

Sadherek Prabawa:
"Adhuh, Bapak pepundhen kula, sepinten ageng tuwin raosing manah kula boten saged kula gambaraken kanthi tetembungan, sareng kula nampi dhawuhipun Bapak, bilih atur wangsulan kula tumrap pandangonipun Sang Guru Sejati punika leres.
Turnrap kula, ing sapunika sampun cetha-wela-wela, ngeglan-geblak boten mawi aling-aling ma1ih ing atasing lampah nggayuh kasunyatan jati, wangsul dhateng Asal Kamulaning Gesang Langgeng. Raos ajrih tuwin samar-samar anggen kula badhe wangsul dhateng Kamulaning Gesang sampun sami sirna, boten wonten pepalang ingkang ngalang-alangi.
Upami tiyang badhe numpak sepur makaten kula sampun tumbas karcis klas 1, tur mawi 'plaats bespreking' mila kula boten kuwatos bab panggenan kangge linggih. Sepur ingkang badhe kula tumpaki wau sepur 'kilat' mawi 'air conditioning' ('alat pendingin'); adhuh, nyaman sejuk sanget badhe lampah kula ing margi. Kula kantun siyaga ngentosi bidhaling sepur saking 'setasiun Donya' dhateng 'ibu kota Alam Sejati', kanthi dipun 'kaWal'dening Sang Guru Sejati.
Ananging Bapak, manah kula ingkang sampun kraos asrep, jinem saking dayaning Hastha Sila, ingkang kula candra kados dene 'air conditioning' wau, sapunika santun kadunungan raos nalangsa tuwin prihatin, sareng kula mireng dhawuh pepengetipun Bapak, supados lampah kula ing margining kasunyatan jati ingkang ngatos-atos, sampun ngantos kesandhung warni-warnining godha rencana, ingkang saged ndhawahaken utawi kaploroding drajat kasiswan kula. Amargi kula rumaos dereng sampurna anggen kula mangun kasucian. Â·
Saking pangestunipun Bapak, kula sampun boten keguh dening godha rencana sekawan prakawis, inggih punika:
1. Kula boten ketarik dhateng 'klubuking ulam ing kedhung' .
2. Kula boten kaget mireng 'kencringing ringgit'.
3. Manah kula sampun kumawi boten badhe saged kalebetan 'baksil'kuma....
4. Kula boten gumingsir utawi ajrih dening kamayaning golongan 'kiri', inggih punika para titah abadan latu: dewa, jim, setan, tuwin sapanunggilanipun, amargi kula sampun pinaringan ngampil sanjata dibya 'SH' kangge nyingkiraken pangrencananing golongan 'kiri'.
Dene ingkang saben-saben damel regeding kasucianing manah kula ingkang lajeng nuwuhaken raos ingkang nalangsa tuwin prihatin punika, anu Bapak, ... adhuh, kula bo-bo-bo-ten sa-sa-saged matur."

Sadherek Prabawa boten saged nglajengaken aturipun amargi lajeng sumungkem ing ngarsanipun Bapak Pangrasa kanthi nangis kami sesegen, senggruk-senggruk.
Bapak Pangrasa tanggap kanthi ngelus-elus bathukipun Sadherek Prabawa, katingal sanget anggenipun ngesokaken welas-asihipun dhateng putranipun ingkang bekti tuwin mituhu, wasana paring pangandika minangka panglipur:
"Wis, wis, Prabawa, biraten sungkawaning atimu. Apa kang nyababake tuwuhing rasa panalangsa lan prihatin, nganti ngruntuhake waspa. Coba wedharna kang tetela lan prasaja mbok manawa aku bisa mitulungi ngenthengake panandhanging batinmu. Aja cilik atimu, yen kowe rumangsa durung sampurna anggonmu mangun kasucian, amarga ing atasing manungsa iku ora ana kang sampurna. Sanadyan wong wis tumeka ing drajat budi luhur, jumeneng wiku, pandhita apa kyai, ewa dene meksa isih ana kekurangane,isih bisa tumindak luput. Dene kang sampurna iku iya mung Allah pribadi, Kang Mahasuci, Kang Mahakuwasa, Kang Mahawicaksana, Kang Mahaadil, Kang Mahamurah lan asih. 
Prabawa, kowe lagi tumeka drajat siswa. Ing atasing siswa isih perlu marsudi utawa sinau bisane munggah tataraning drajat kasiswane. Kanggo ngunggahi drajat kang luwih dhuwur, siswa perlu diteter utawa diuji. Mulane, angger Prabawa, aja sungkawa atimu yen kowe durung bisa lulus anggonmu nempuh ujianing urip, amarga susahing ati iku mahanani pepeteng kang nglimputi dalaning kasiswan, satemah lakumu kandheg ing dalan prapatan, lali marang tujuaning urip."

Sadherek Prabawa:
"Dhuh Bapak, pepundhen kula, sareng kula mireng dhawuhipun Bapak punika wau, pepeteng ingkang nglimputi manah kula kados sinapu, manah kula kraos asrep malih. Upamiya angkat-junjung makaten ingkang suwaunipun awrat lajeng kraos entheng, manah kula boten mbentoyong malih. Dene ingkang nyababaken tuwuhing raos nalangsa tuwin prihatining manah kula punika, amargi kula dereng saged sumingkir saking satunggaling godha, saking panganggep kula ingkang awrat piyambak, inggih punika, waleh-waleh punapa Bapak, sanadyan umur kula sampun 'dua kali pemuda', ewa dene manawi kula sumerep 'gebyaring wentis kuning', manah kula taksih trataban, lajeng kapencut kumedah-kedaha andarbeni ingkang gumebyar pindha kencana sinangling wau. Langkung-langkung manawi kula nuju kapandukan ing kedhepliringing netra ingkang kocak saha esemipun sang Kusumayu, adhuh, Bapak ... remuk manah kula, pindha panjang dhawah ing sela; kumepyuring manah lajeng supe purwa-duksina, supe bilih kula sampun drajat siswa.
Kawontenan kados makaten wau nabet ing angen-angen ngregedi manah kula ingkang sampun kula suceni kanthi 'toya suci' Panca Sila. Saya ageng panalangsa tuwin prihatining manah kula, manawi kula ngengeti sabdanipun Sang Kristus, kasebat ing Kitab Suci lnjil, Markus Bab 7, ayat 21 lan 23:
'Jeneh saka ing jero, iya saka atine manungsa kono tuwuhe pangangen-angen ala, kayata: bandrek, jina, gawe pati!'.
'Sakehe piala iku tumuwuhe saka ing jero, sarta padha njemberi marang manungsa'.
Sabda kasebat ing nginggil punika saking panyuraos kula makaten:
Sanadyan gegeter 'gebyaring wentis kuning' ingkang lumebet ing batos wau namung mandheg ing pangangen-angen, boten dipun kantheni pakarti, ewa dene sampun njemberi kasucianing manah, utawi sampun kalebet pandamel dosa.
Awit saking punika, Bapak, kula lajeng rumaos, bilih anggen kula mangun kasucianing manah dereng sampurna.
Warni-warnining godha-rencana kados ingkang sampun kula aturaken kasebat ing nginggil, kula sampun saged nyingkiri, nanging namung bab 'wentis kuning' punika Bapak, kula rumaos dereng saged 'mengatasi'. Dhasar ing jaman sapunika saya kathah 'mode' pengagemanipun para wanita ingkang saya nambahi 'gebyaring salira', ingkang nggigah asmara, kadosta 'shanghai dress', 'you can see', tuwin sapanunggilanipun.
Kangge nyuda gegetering 'wentis kuning' ingkang mblerengi manah kula wau, kula nate nyobi ngangge kaca tingal cemeng, saking gagasan kula manawi ingkang 'gumebyar' wau katingal cemeng, boten damel ebahing manah kula; nanging asilipun jebul malah saya nesek-ngangsek panyawang kula. Ingkang punika Bapak, kula nyuwun dhawuh kados pundi saged kula sumingkir saking godha rencana 'gebyaring wentis kuning', ingkang ngregedi kasucianing manah kula punika."

Bapak Pangrasa:
"0, putraku Ngger, Prabawa, dadi kang njalari nalangsa lan prihatining atimu iku, amarga kowe rumangsa yen kasucianing atimu saben-saben rinegedan dening gegeter 'gebyaring wentis kuning', kang tumanduk lumebu ing atimu. Dhasar nyata Prabawa, manawa obahing angen-angen kang tumuju marang piala, sanadyan ora utawa durung dikantheni pakartining badan jasmani, tindak-tanduk, iku wus ateges nrajang kasusilaning batin, utawa klebu panggawe dosa, miturut dhawuhing Sang Sabda, kaya kang kokwedharake mau. Murih saya terange maneh, dakpethikake dhawuhing Gusti kang kasebut ing kitab suci lnjil, Matheus Bab 15, ayat 18: ,Nanging sabarang kang kewetu saka ing cangkem, iku pinangkane ing ati, sarta yaiku kang njemberi marang manungsa'; 19: 1Dene kang tumuwuh saka ing ati iku kayata: pangangen-angen ala, gawe pati, bandrek, laku jina, nyolong, paseksi goroh, panyatur ala'.
Mulane Prabawa, ing sabisa-bisa angen-angen kudu direksa aja nganti obah isi piala.
Gegeter saka njaba kang bisa lumebu ngregedi batin lan kang ora gampang disingkiri utawa tinolak dening sadhengah wong, priya apa wanita, wredha apa mudha, iya mung bab siji kuwi, yaiku bab 'gebyaring wentis kuning'. Mulane akeh ing antarane para ulah kautaman lan kasucian kang banjur tiba keplorod saka drajating kasiswan, mung jalaran saka keblerengen 'gebyaring wentis kuning'.
Kejaba para santosa ing budi, yaiku para kang cinedhak lan kinasih ing Gusti, kabeh manungsa ora bisa sumingkir saka warna-warnaning panandhang, uga ora gampang anggone nolak gegeter kang gumebyar ing bawana iki. Kepriye bisane cinedhak lan kinasih ing Gusti? Ora liya dedalane manawa para calon siswa utawa umat mituhu dhawuhing Gusti, netepi dhawuh wejangane Sang Guru Sejati, kang cinandhi ing pustaka Sasangka Jati, ngrasuk sesanggeman Dasa Sila kang sinuci.
Prabawa, kowe aja cilik lan uwas atimu, sanadyan kasucianing atimu saben-saben rinegedan dening gegeter 'gebyaring wentis kuning', waton kowe banjur eling martobat ing Pangeran, ngadhep ing ngarsaning Sang Guru Sejati ing telenging ati sanubari, sumujud kanthi nangis kandhas ing batinmu, atimu kang gluprut 'endhuting asmara' mau bakal sinucekake dening sihing Sang Guru Sejati, Juru Panebus Dosa, Juru Panglipur Wuyung, Juru Pituduh Dalan Bener. Sang Guru Sejati ora bakal negakake marang siswane kang nyata bekti lan mituhu.
Prabawa, aku nekseni manawa Sang Guru Sejati iku nyata murah lan asih apa dene tansah paring pangayoman, tuntunan, lan pepadhang marang para siswa kang padha temen-temen netepi Tri Sila lan Panca Sila, iya para siswa kang padha gelem umareg ing ngarsa-Ne.
Mangertia putraku, manawa gegeter kang gumelar ing bawana iki ora bisa ditolak kanthi piranti apa bae. Sakehing gegeter bakal padha sumingkir, tegese ora "bisa nggoncangake katentreman lan ngregedi kasucianing batin, yen katolak kanthi santosaning ati. Dene ati bisa santosa yen isi pracaya, manawa ati kang sinuci iku 'dhampar palenggahaning' Gusti. Awit saka iku Prabawa, piwelingku marang kowe, uga marang putra-putraku sakabehe, yen angen-angenmu nuju obah sabab kataman gegeter saka njaba, bab apa bae, lan obah marga ginugah dening napsu kang tumuju marang panggawe kang nyulayani kautaman lan kasusilan, ing sanalika iku banjur ngliyepna netra kanthi megeng napas sawetara, banjur nindakna Pangesthi angka 2.
Kejaba kadi iku Prabawa, supaya atimu tetep suci lan kuwat, ora bakal katarambas dening gegeter 'gebyaring wentis kuning' lan liya-liyane godha rencana, ing saben plethek lan suruping srengenge, sawise mastuti ing Gusti nindakna Pangesthi 4 (nyenyuwun sihing Sang Guru Sejati). Yen pangesthimu kanthi tumemen yaiku bisa bebles kandhas ing telenging sanubari, kang dhinasaran pracaya, kowe bakal bisa sumingkir saka sakehing godha rencana, lan kowe bakal bisa nindakake kuwajibanmu lair batin kanthi sampurna, awit saka sih, tuntunan, pepadhang, lan pangayomane Sang Guru Sejati.
Kepriye Prabawa, apa kowe wis bisa nampa pitutur, nasehat, lan piweiingku? Yagene teka banjur mesam-mesem lan pengkirag-pengkirig kaya wong gila digremeti uler jedhung; coba pratelakna kang prasaja, apa sababe mangkono."

Sadherek Prabawa:
"Bapak, salebetipun kula nampi dhawuhipun Bapak punika wau, asreping manah kula kadosÂ·ginarujug toya es ing wand enjing. Manah kula ingkang suwaunipun ngombak-mawalikan pindha alun samodra ingkang tihempuh ing prahara, sapunika wangsul lerem, tentrem, jinem, ayem.
Manah kula ingkang suwaunipun reged, sapunika kraos sinucekaken. Amargi angen-angen kula ingkang suwaunipun 'ginubet utawi ginubel' dening 'gebyaring wentis kuning', sapunika sampun saged uwal.
Dene anggen kula mesam-mesem punika boten sanes saking daya lubering raos bahagia ingkang ngebeki batos kula, dene kula sapunika sampun kaparingan sarana kangge panolaking sadaya gegeter ingkang gumebyar ing bawana punika.
Manawi Bapak ndangu, sabab punapa kula pengkirag-pengkirig kados tiyang gila rinembetan uler jedhung punika, anu Bapak, baresipun kula kengetan wekdal'kagubet utawi ginubel' dening 'wentis kuning', ingkang kala semanten tansah cumanthel ing padoning mripat kula, bebasan gumantung ing jejantung. Kula lajeng kengetan sulukipun Ki Dhalang ingkang nggambaraken kasmaranipun priya dhateng wanita ingkang endah ing warna, manawi kula boten klentu makaten, Bapak."

Sadherek Prabawa lajeng suluk:
"Bumi gonjang-ganjing, langit kelap-kelap, katon lir kincanging alis risang maweh gandrung, sabarang kadulu, wukir moyag-mayig, saking tyas baliwur-lumaris anggandrung.
Sulukipun Ki Dhalang ingkang kula tirokaken punika wau, kula kiyataken leresipun, amargi kula sampun nate ngalami piyambak, inggih punika wekdal kula tinunggilan dening 'sang Hyang Asmara'.
Nanging tumrap kula: bumi boten 'gonjang-ganjing', langit boten 'kelap-kelap', wukir boten 'moyag-mayig', namung raos ingkang kula raosaken makaten: linggih boten jenak, nedha boten eca, nyambut damel boten jenjem, yen dalu boten saged tilem, sinau jalan buntu, saya dangu, saya nggladrah.
Bapak, pangalaman kula inggih punika:
Kula sumerep gebyaring lintang ing wanci dalu, rumaos kula dipun pleroki dening kekasih kula, ingkang mripatipun sumorot pindha kartika.
Kula sumerep sekar mawar ingkang abyor ing latar, rumaos kula sumerep gelungipun kondhe ingkang peni, rinengga ing sekar melathi, nambahi merak ati. 
Kula nuju lumebet ing toko sumerep sinjang 'Tiga Negeri', ingkang edi-peni, sakala sang pindha Ratih katingal ing netra, lajeng ngudarasa, 'Saiba gandes-luwes-pantes yen ngagem nyamping punika'. Nyut, lajeng kepengin numbasaken, nanging sayang ... reginipun kula boten keconggah,hla wong satunggal sewu rupiah.
Makaten selajengipun. Eh, pancen gawat yektos pangaribawanipun 'Sang Hyang Asmara' punika. Tujunipun kula lajeng sowan Bapak,saha lajeng kaparingan dhawuh warni-warni, ingkang njalari tangining jiwa, saha lajeng mangertos:
1. Lampah kautamaning gesang,
2. Tujuaning gesang,
3. Sangkan paraning gesang.
Upami kula boten tumunten sowan Bapak, saged ugi kula dados pasienipun Pak Dr. Mantri; inggih yen cekap 'obat jalan', manawi kedah opname ing 'Rumah Sakit Jiwa', harak inggih memelas yektos. Hemmm,inggih punika Bapak,ingkang murugaken kula kala wau pengkirag-pengkirig kados gila uler jedhung, kengetan lelampahan kula wekdal kula kasengsem kungkum ing 'kedhung asmara'.
Kula rumaos begja kemayangan dene kula pinareng meningi sugengipun Bapak, saha kula saged nyelak sowan ing ngarsanipun Bapak. Inggih amung panjenenganipun Bapak ingkang dados lantaran mentas kula saking kedhung jejember dhateng kasucian, saking pepeteng dhateng pepadhang sejati, saking margi sasar dhateng margi leres, saking papa dhateng kamulyaning gesang. Kula ngaturaken genging panuwun saba dahat ing pamundhi kula sadaya dhawuhipun Bapak.
Kula saweg mangertos sapunika, bilih pangesthi angka 4 punika jembar sanget teba lan kasiyatipun."

Bapak Pangrasa:
"0, kaya mangkono ta sebabe anggonmu mesam-mesem lan pengkirag-pengkirig iki mau. Sukur-sukur, dene sakehing pituturku bisa dadi jalaran tangining jiwamu, lan kowe wis rumangsa uwal saka bebandaning asmara kang nggodhi jiwamu, ngregedi kasucianing ati, kang dadi 'dhampar palenggahaning' Gusti.
Prabawa, dhasar nyata pangesthi angka 4 iku yen kaesthi kanthi dhedhasar pracaya lan kasucianing ati, gedhe banget kasiyate. Nanging kowe kudu mangerti manawa pangesthi angka 1 tumeka angka 4, lan liya-liyane iku dudu donga, rapal, japa mantra, uga dudu gunadhesthi, kang jarene isi daya panguwasa, kleru yen mangkono panganggepmu. Lan uga aja dianggep mung kaya dene 'formulir' panyuwunan.

Mangertia, pangesthi kang dakwenehake marang kowe kabeh iku peparinge Sang Guru Sejati, minangka 'tali penggandheng' antarane kawula-Gusti, siswa marang Sang Guru Sejati. Mula yen anggone nindakake pangesthi bisa rumesep nembus ing rahsa jati, iya ing telenging ati sanubari, pangesthi mau banjur dadi 'wadhah' kang nadhahi tumetesing 'banyu suci', yaiku sihing Sang Guru Sejati. Dene kababaring sih iku jembar banget tebane.
Nanging pangesthi kang mung diucapake ing batin apa ing lesan, ora dhinasaran pracaya lan sucining pangesthi, iya tetep dadi tembung-tembung kang diapalake, tegese ora ndarbeni daya apa-apa tumrap kang nindakake pangesthi kaya mangkono iku.
Awit saka iku putra-putraku sakabehe, bab pracaya marang Tripurusa kudu dipupuk aja nganti surut utawa onya, yen putra-putraku sakabehe padha kepengin tetep winengku ing suka basuki, ayem tentrem ing donya tumekaning delahan."
Sadherek Prabawa, Kemayan, tuwin Pangaribawa, sami ndheku saha ambata-rubuh aturipun:
"Dhawuhipun Bapak kita luhuraken, tuwin badhe kita estokaken."

Wasana Sadherek Kemayan lajeng sumela sumambet nanggapi aturipun Sadherek Prabawa:
"Dhimas Prabawa, atiku krasa trenyuh banget, wektu Dhimas sumungkem ing ngarsaning Bapak kanthi karuna atawan-tangis. Sumedhoting atiku narik wetuning waspa, kanthi ngudarasa sajroning wardaya:
'Gek kena godha apa Adhiku iki, kang nembe wae nampa wahyuning Allah, kinarilan lumebu ing 'pura' pinarengake 'ngombe banyu sci', 'banyu panguripaning' sagung dumadi, manunggal lan Sang Guru Sejati; apa ora kuwat nampa wahyu?' Mangkono panguda-rasaning atiku, Dhimas.
Nanging, bareng aku krungu aturmu kang prasaja marang panjenengane Bapak, kang nyababake panalangsa lan prihatining atimu iku jalaran kowe rumangsa durung sampurna anggonmu mangun kasucian, awit atimu tansah rinegedan dening gegeter 'gebyaring wentis kuning', seseging dhadhaku banjur longgar. Luwih-luwih bareng aku krungu Dhimas ngagem... kaca mata ireng kanggo sarana nolak 'gebyaring sang pindha kencana', nanging iktiyare Dhimas mau cabar ora dadi, kepara gegeter mau malah ndadi, neseg-ngangseg rumesep lumebu ing ati.
Aku kapeksa geli marang rerigene Adhi, kang niyate njaga resiking ati, jebul malah kalebon 'tali' nggodhi ati, talining asmara, panerak paliwara.
Ora Dhimas, barese bae, yen Dhimas nuju ketaman- gegetering 'Wentis kuning', iku apa iya banjur koktanggapi kanthi tandang-tanduk, apa mung mandheg ana ing pangangen-angen bae."

Sadherek Prabawa:
"Kangmas, kula boten tedheng aling-aling, manawi kala rumiyin, saderengipun kula lumampah ing margining kasiswan tuwin kautaman, pancen inggih makaten. Ngantos kula kawentar dipun juluki 'Hidung Belang', bebasan boten kenging 'thuk-mis'. Ingkang kula emba Sang Arjuna, dhasar wekdal kula mudha pancen inggih radi 'meret' (bregas), dados sekar lathinipun para kenya, wonten ingkang marabi 'gus-reng-nis', kados Raden Narayana.
Nanging ing sapunika kula sampun martobat yektos, upami prajurit sampun seleh dedamel, upamia dokter makaten sampun pensiun, boten praktek malih. Kejawi kula sampun be-el-te-we, kula niyat badhe nuceni jiwa-raga kula, amargi inggih namung kasucian punika ingkang minangka 'busana' anggen kula wangsul sumiwi ing ngarsaning Gusti.
Awit saking punika, kula nalangsa lan prihatin sanget ngantos karuna sesambat ing ngarsanipun Bapak, dene angen-angen kula kala-kala taksih ebah yen ketaman gegetering 'Wentis kuning'1 ingkang lajeng ngregedi kasucianing manah kula, ingkang sampun kula kumbah resik kanthi 'toya Panca Sila', sanadyan ebahing angen-angen wau boten kula tanggapi tandang-tanduk.
Ananging Kangmas, ing sapunika, sasampunipun kula gadhah 'sanjata' dibya peparinganipun Bapak, jiwa kula kraos tambah kiyat, kula yakin, sanadyan kula pinanggih 'widadari dharat', manah kula boten badhe goncang malih."
Sadherek Kemayan gumujeng latah sumambung:
"0, Dhimas, adhine pun kakang, pancen baut lan cucut temenan. Sokur, ta sokur, yen Adhi ing saiki wis seleh gegaman, ora praktek maneh, ya mung kala-kala wae isih sok 'teori', amarga angen-angen sok obah dening gegeter eseming sang 'Retna-dewi'.
Mung piwelinge pun kakang, pamusthine sanjata dibya peparinge Sang Guru Sejati lumantar panjenengane Bapak, kang santosa supaya Adhi bisa sumingkir saka sakehing panggodha. Lan aja sok kibir, Dhimas, prabawane 'widadari dharat' iku ngedap-edapi temenan, hlo!
Dhimas, kowe kuwi teka seneng temen nyekak tembung kang gawe kodhenging pikirku, kayata: dhek sasi kepungkur kae tembung 'ga-nyu', enggonku mikir nganti ngelu, saiki gawe tembung cekakan maneh kang aku durung tau krungu, yaiku: 'thuk-mis, gus-reng-nis, be-el-te-we', iku apa, judheg anggonku mikir, kok baut temen gawe guyu ta, Dhimas, kowe iku."

Sadherek Prabawa:
"Kangmas, tembung ringkesan wau arak sampun kalebet ing 'kamus prenesan', inggih punika: thuk-mis, tegesipun bathuk klimis; gus-reng-nis, tegesipun bagus ireng manis; be-el-te-we punika yen riningkes malih dados bl-tw, dene yen kebabar wetahing tembung: balung tuwa.
Kangmas, gumuyu punika langkung sae tinimbang nesu; ngendikanipun Bu Wahyi, 'Lachen is gezond', inggih punapa inggih.
Kejawi saking punika Kangmas, kula boten pisan-pisan kibir, kula namung pitados dayaning pangesthi peparinganipun Sang Guru Sejati. Awit pangesthi wau yen katindakaken kanthi dhedhasar kapitadosan saha sucining pangesthi, badhe dados tangsul panggandheng ing antawisipun kawula-Gusti, siswa kaliyan Sang Guru Sejati, utawi dados 'wadhah' kangge nadhahi tetesing sihipun Sang Guru Sejati, ingkang isi soroting kawicaksanan, awujud pepadhang, ingkang sumunar ing telenging batosipun para siswa, tuwin daya panguwasa, ingkang saged ndayani kiyating jiwa raga, rahayuning gesang saged sumingkir saking rubeda. Kados ingkang sampun kadhawuhaken dening Bapak, woh utawi babaraning pangesthi wau sampun dipun undhuh utawi dipun raosaken dening para siswa ingkang sami netepi Tri Sila lan Panca Sila. Awit saking punika, ngestokaken dhawuhipun Bapak, kula badhe ngagengaken kapitadosan, inggih punika pitados dhateng Tripurusa (Pangeran ingkang Mahatunggal), ingkang sasana ing telenging batos kita ingkang sinuci. Manawi kapitadosan kula ageng, kula badhe pinareng ngampil panguwasanipun Sang Guru Sejati, sanadyan bebasan namung saluguting kolang-kaling, satemah kula saged nolak sadaya godha rencana tuwin sumingkir saking rubeda.
Ing pustaka Sasangka Jati, katerangaken: 'Pracaya iku wadhah ing panguwasa. Sampurnaning pracaya dadi panguwasa'.
Keterangan ingkang makaten wau mirib utawi laras kalayan sabda suci ingkang kawrat ing kitab suci Injil. Mattheus Bab 17 ayat 20:
'Pangandikane Yesus: Iku saka cupeting pangandelmu; dene satemene pituturku ing kowe: Saupama kowe nduwea pangandel sawiji sawi, mbok kowe nylathonana marang gunung kiye: Sumingkira saka kene, mrana, mesthi sumingkir, sarta bakal ora ana sabarang kang mokal ing atase kowe.'
Injil Lucas Bab 17 ayat 6:
'Pangandikane Gusti: Saupama kowe nduwea pangandel sawiji sawi, mbok kowe nylathonana marang wit anjir alas iki: Rungkada, tumanceba ing segara, mesthi ngestokake marang kowe.'
Kanthi dhedhasar kapitadosan dhateng Tripurusa, ingkang kula bunderaken ing telenging batos lan raos kula, kula yakin, manah kula badhe kiyat, saha boten badhe goncang malih yen kapandukan gegetering donya ingkang mblerengi punika, Kangmas."

**Sadherek Kemayan:**\
"Dhimas Prabawa, anggonku ngempet guyu, nganti atos wetengku, ngrungokake keteranganmu bab tegese: 'thuk-mis, gus-reng-nis, lan be-el-te-we'. Lagi iki aku krungu ana 'kamus prenesan'. Ayake 'kamus' mau weton 'Pangecapan Idhung Belang'.
Dhimas, bener kang dadi panemumu, luwih becik ngguyu, tinimbang mecucu-nesu, nanging iya aja kakehan guyu, mundhak metu saka dalan rahayu.
Dhimas, kowe iku sawijining siswa kang sugih pangalaman lan mumpuni kabeh kawruh (ilmu), agal alus, lan blater. Nistha-papa-utama wis kokalami kabeh. Ing saiki dadi siswa kang mursid lan jatmika, tandang-tanduk prasaja lan susila-anoraga.
Aku mangayubagya anggonmu sumedya nggumolongake lan nggedhekake piandel kang bener, yaiku pracaya marang Tripurusa. Wong kang gelem pracaya marang Tripurusa (Pangeran Kang Mahatunggal) kanthi netepi sarat wolung prakara kaya kang kasebut ing Hastha Sila, dhawuh wejangane Sang Guru Sejati, kejaba bisa nampani tetesing sih pepadhang lan panguwasa, kang bisa nylametake lakune, sumingkir saka warna-wamaning godha rencana lan rubeda, uga ora bakal kombak-kombul ketaman owah gingsiring lelakon kang sinandhang.
Dhimas, aku mung manjurung puja-puji, muga-muga gegayuhane Dhimas kang luhur lan suci iku bisa kasembadan, awit saka sih tuntunane Sang Guru Sejati.
Kejaba kadi iku Dhimas, aku arep takon, nalika Bapak ndhawuhake pandangone Sang Guru Sejati bab Sangkan Paran lan kuwajibaning urip, pangrasane Dhimas banjur karasa ngandhelong, kang njalari ngalokro-kendhoning badan wadhag, ing sakala iku Dhimas kaya-kaya karasa uwal saka bebandaning donya lan sumingkir saka pakartining maya.
Lan ing wektu iku Dhimas banjur eling marang pangrasane Pakdhe Narto ing tanggaping warsa 1954, ginubah ing sekar Kinanthi, kang surasane bisa nggugah pangrasane Dhimas, kepengin bali marang Sangkan Paraning Urip.
Dene pitakonku, kepriye pangrasane Pakdhe Narto mau, mbok coba terangna, aku kepencut lan kepengin ngerti, mbokmanawa bisa nambahi panjurung lakuku tumuli tumeka ing gegayuhaning urip kang sejati.

Sadherek Prabawa:
"Kangmas, kula sampun panjenengan 'unjuki' pangalembana, mundhak wuru, manawi kula wuru badhe kesiku, wekasan lumebeting wuwu.
Kasinggihan dhawuhipun Kangmas, lelampahaning gesang kula punika upami saged kaukur mawi pirantos makaten, minggah mandhap, kados dene lampahing rah ingkang kalebetan baksil malaria. Nistha-papa-sangsara mblunthah sampun kula lampahi, warni-warnining kawruh utawi pitedah kula sinau tuwin kula lampahi, sadaya wau namung mandheg dados kawruh, boten saged dados usada waluyaning wuyung. Mila kula kala-kala sok nglamun kanthi rengeng-rengeng makaten:

**MIJIL**

'Cilik mula cilaka wak mami, manggung dadi lakon, nistha papa sun lakoni kabeh, amung loro kang durung nglakoni, mukti lawan mati, pundi marginipun.'
Margi ingkang anjog 'mukti lan mati' wau kula dereng sumerep, inggih punika margi ingkang nuntun dumugi ing sejatining kamukten lan patitising pati, pati ingkang teges wangsul dhateng Sejatining Gesang.
Anggen kula madosi margi wau sarana maguru mrika-mriki, kala-kala inggih medhukun, saha maos kitab-kitab suci, nanging meksa dereng manggihaken margi wau. Nanging, sapunika kula rumaos begja kemayangan, dene kula pinareng saged sumerep margi lan margi wau sampun kula ambah kanthi tuntunaning Sang Guru Sejati, inggih punika margi leres, inggih margi utami ingkang anjog ing karahayon, katentreman, tuwin kamulyan langgeng.
Sinten ta, ingkang paring pitedah margi leres wau? Boten sanes panjenenganipun Bapak Pangrasa, Bapa Guru pepundhen kita.
Kangmas, kula ngaturaken genging panuwun paring panjenengan panjurung puja-puji, mugi-mugi andayani kasembadaning gegayuhan kula.
Kejawi saking punika, panjenenganipun Kangmas kapencut kepengin pirsa, kados pundi pangraosipun Pakdhe Narto ing tanggaping warsa 1954, sinerat ing 'Sesotya Rinonce', ingkang kula aturaken suraosipun saged nggigah raos kula kepengin wangsul ing Sangkan Paraning Gesang.
Ingkang makaten wau sayektosipun inggih namung tumrap para ingkang sampun tangi jiwanipun tuwin ingkang sampun tinarbuka manahipun. Nanging tumrap pun Cubluk, ingkang jiwanipun taksih tilem kepati, inggih boten saged nggigah raosipun kepengin wangsul ing Sangkan Paraning Gesang.
Sekar Kinanthi kasebut mawi 'tiga bahasa'inggih punika: Jawi, Indonesia, lan Welandi. Ing sanes wekdal Kangmas kula caosi 'Sesotya Rinonce'. Ing sapunika Kangmas kula aturi mirengaken, amargi kula sampun apal."

Sadherek Prabawa lajeng nembang macapat kados ing ngandhap punika:

## KINANTHI PAMBUKA PATI
**(Pangraosipun Pakdhe Narto ing tanggaping warsa 1954)**

(1) Kanthi pepadhang Sang Guru, aniti rasaning urip, kang dhingin rasaning raga, kadwi rasaning rohani, kaping tri rasaning Suksma, minangka pambuka pati.
(2) Pati kang patitis tuhu, bali marang tuking urip, urip asal saking gesang, gesang kang kinikib pati, pati kang mbuka warana, malige Jatining Urip.

**1. Rasaning raga (badan wadhag)**

(3) Badan wadhag saya susut, surut kerkating pakarti, bayu kadya linolosan, lesu layu angalentrih, kang penyakit teka lunga, gilir gumanti ndhatengi.
(4) Weteng mules banjur murus, watuk-pileg masuk-angin, napas seseg megap-megap, lir mina koncatan warih, sesambat minta usada, sarwi nalangsa ing Widi.
(5) Kadiparan raganingsun, dene tan kadya ing nguni, duk nalika masih mudha, gagah lir Harya Setyaki, sehat kuat bersemangat, sanggup berjuang dan berani.
(6) Sinerang ing angin lesus, kodanan tan krasa atis, kepanasan tan rinasa, nambut kardi siang ratri, badan wadhag tan ngresula, beda timen lan saiki.
(7) Klisikan yen arep turu, les anendra gragap tangi, watuk makikil anggugah, ngentekke tablet Codein, yen mangan tan krasa enak, wit untu wus akeh pamit.
(8) Adhuh-adhuh raganingsun, yen rinasa angranuhi, ginagas saya ngalela, karasa laraning jizim, badan wadhag krasa onya, nyedhaki rusak wor bumi.

**2. Rasaning jiwa (angen-angen)**

(9) Rasa krasa tumalawung, ngandhelong rasaning ati, pindha layangan kumleyang, lumembak mungging wiyati, wit pedhoting 'talirasa', kang tumali ing Roh Suci.
(lO)Saking daya prabanipun, kengising sunar Hyang Widi, narik rasa panarima, rila legawa ngoncati, kanikmataning bawana, kang nyata owah lan gingsir.
(ll)Santosaning tyas pinesu, datan nedya nolah-nolih, anuju marang kasidan, sangkan paraning dumadi, ngesthi sih tuntunanira, Sang Maha Guru Sejati.

**3. Rasaning Suksma (Rob Suci)**

(12)Ayem tentrem kang satuhu, tumanem jro heneng-hening, kalis saliring panandhang, datan mobah lawan mosik, miyat gingsiring kahanan, nora uwas lawan giris.
(13)Nadyan dumunung jro lumpur, jejembering jagad iki, langgeng suci kahanannya, pindha ron lumbu wor warih, welas asih mring pra titah, dhedhasar urip sawiji.
(14)Jroning rahsa manabda-yu, 'Wruhanira, heh, pra jalmi, badanira bakal rusak, bali asaling anasir, sira asal saka Suksma, bali mring Suksma Sejati.

**Sambutan dari Pakdhe Narto**
**Kinanthi**
(1) Mengingat sabda tersebut, Pak Narto nyiapkan diri, dengan tenang serta iklas, menanti panggilan Widi, dan mohon sih tuntunannya, Sang Maha Guru Sejati.
(2) Selama waktu menunggu, Pak Narto setia mengabdi, Pangestu ikatan siswa, dari Sang Guru Sejati, menyampaikan wejanganNya, pada semua insani.
(3) Kar'na hari lohilmakpul, terasa makin 'ndekati, maka Pak Narto bersiap, bikin asrama abadi, di makaman Bonoloyo, jika Allah mem'bri izin.

**Pesan Pakdhe Narto**
**Kinanthi**
Breeders zusters van Pangestu, vergeet de heilige leerÂ·niet, stoat vermeld in Hasta Sila, de leer van Guru Sejati, die ons leidt tot Het Ware Pad, eeuwig geluk en bevrijding.

Sadherek Prabawa:
"Makaten Kangmas pangraosipun Pakdhe Narto anggenipun niti raosing gesang, ing tanggaping warsa 1954, kaprinci tigang prakawis. Inggih punika:
1. Raosing badan wadhag,
2. Raosing jiwa (angen-angen),
3. Raosing Suksma (Roh Suci).

Wasita-di kasebat nginggil, tumrap kula, kejawi saged nggigah raos kepengin wangsul dhateng Sangkan Paraning Gesang, ugi kenging kangge nglipur manah, samangsa kula nuju kasempyok 'gelombanging donya' ingkang damel goncang saha petenging manah kula. Manawi kula lajeng rengeng-rengeng ngidungaken sekar Kinanthi 'Pambuka Pati' wau, pepeteng ingkang nglimputi manah kula kados sinapu dening Sang Pepadhang. Amargi kula lajeng enget bilih kawontenan donya punika ewah gingsir, boten langgeng, saha enget bilih manungsa punika kapurbawasesa dening hukum angger-angger langgeng."

**Sadherek Kemayan:**\
"Dhimas Prabawa, sajrone aku ngrungokake anggonmu ngidung Kinanthi 'Pambuka Pati' kanthi lagu kang mranani ati, suwara kang empuk-kepenak bebasan turut usuk, 'merdu merayu-rayu' pindha gendhing kang ngrangin ngumandhang ing angkasa tiniyub ing samirana-mrik, pangrasaku kaya dumunung ing 'alam luyut', badan wadhagku kaya-kaya kumambang ora sumeieh ing lemah. Sabanjure rasa-pangrasaku ora siwah kaya pangrasane Dhimas, kaya-kaya uwal saka bebandaning donya kang cidra iki, bareng aku ngrasakake surasane Kinanthi 'Pambuka Pati', yaiku panitining Pakdhe Narto bab rasaning urip telung prakara. Uga banjur gumaregah nambahi derenging sedya anggonku kepengin bali marang Sangkan Paraning Urip, kanthi ngesthi tuntunane Sang Guru Sejati.
Dhimas Prabawa, aku nglairake rasa bungah lan banget ing suka panarimaku, dene Dhimas kanthi rena lan eklasing penggalih ngidung kang surasane gawe sengsem mareming atiku lan bisa nambahi derenging pangudi tumrap gegayuhaning urip kang sejati.
Kejaba kadi iku, aku melu krasa bahagia lan banjur ngunjukake suka sukur ing ngayunaning Pangeran, uga ing padaning Sang Guru Sejati, dene Dhimas ing saiki wis salin 'busana anyar', wis lumaku ing dalan kang anjog ing sejatining kamukten, uga wis meruhi patitising pati, pati kang ateges bali marang Sejatining Urip. Yaiku wis ngambah dalan bener, iya dalan kautaman kang anjog ing karahayon, katentreman, lan kamulyan langgeng, kanthi tuntunane Sang Guru Sejati."

## XXXI. DEDALANING PATI (SEKARATIL MAUT)

Salebetipun Sadherek Kemayan lan Sadherek Prabawa sami wawan rembag ingkang gayeng sanget saha nengsemaken wau, panjenenganipun Bapak Pangrasa midhangetaken kanthi sukarenaning penggalih, wasana lajeng paring pangandika makaten.

 Bapak Pangrasa:
"Putra-putraku sakabehe!
Bab paniti rasaning urip telung prakara kang rinasakake dening Pakdhe Narto, iku pantes sinudarsana lan piwelinge Pakdhe Narto marang putra-putri Pangestu supaya padha netepi dhawuh wejangane Sang Guru Sejati kang kasebut ing Hastha Sila, iku padha kaestokna.
Iya mung Hastha Sila kang nuntun marang dalan bener kang anjog ing pamudaran lan kamulyan langgeng.
Dene paniti rasaning urip telung prakara kasebut ndhuwur saka panyurasaku mangkene:

**1. Rasaning Badan Wadhag**

Tumrap wong kang jiwane isih turu kepati, yaiku kahanane wong kang isih linimputan ing pepeteng, kang rinasakake mung enak-kepenaking badan wadhag bae, rinengga-rengga, pinuja-puja.
Mula yen pinuju badan wadhage ketaman warna-warnaning panandhang, sambate ngaruara, ngolang-aling, rasa-pangrasane isi rasa wedi yen larane mau dadi jalaraning pati.
Nanging tumrap wong kang wis lumaku ing dalan kasunyatan jati, yaiku para calon siswa kang wis nyedhaki Sang Pepadhang, yen nuju ketaman panandhanging badan wadhag, sanadyan iya isih iktiyar usada murih waluyaning wuyung, rasa-pangrasane mung pasrah marang purbawasesaning Allah, awit mangerti manawa pati-urip iku ana astaning Allah. Owah utawa onyaning badan wadhag rinasa utawa katampa dadi sasmita-dhawuhing Allah manawa wis nyedhaki dina 'lohilmakpul' yaiku nyedhaki liang kubur, nyedhaki timbalaning Allah.

**2. Rasaning Jiwa (Angen-angen)**

Tumrap wong kang ngedohi Sang Pepadhang, yaiku wong kang isih linimputan ing pepeteng, rasa-pangrasane mung tansah ngrasakake owah gingsiring lelakon kang sinandhang, kang nuwuhake rasa bungah lan susah.

Dene tumrap wong kang wis cinedhakan Sang Pepadhang, rasa pangrasane tansah nyedhak marang Sang Sasangka Jati, kang nuntun tentreming ati, lan sumadhiya samangsa-mangsa tinimbalan bali ing Gusti, kanthi eklas-rila legawa ninggal kanikmatan donya, amarga mangerti manawa kauripan ing donya iku ora langgeng, lan urip iku ora bisa sumingkir saka warna-warnaning panandhang. Lan mangerti manawa bali, manunggal ing Allah iku ateges luwar saka warna-warnaning panandhang, bali marang tuking urip, iya dununging kamulyan langgeng.

**3. Rasaning Suksma (Roh Suci)**

Yaiku kahanane siswa kang wis bisa nelukake sang Aku utawa 'nurokake' sang Aku, turune sang Aku wungune Roh Suci. Wungune Roh Suci, siswa bisa manunggal lan Sang Guru Sejati (Suksma Sejati), wudhar saka bebandaning donya kang owah gingsir iki, dene kang rinasa mung ayem-tentrem-jinem-bahagia kang langgeng.

Putra-putraku sakabehe!
Kaya wus cukup anggonku nerangake dhawuh wejangane Sang Guru Sejati kang kudu diestokake dening kabeh siswa. Saka pamawasku kowe kabeh wis diwasa anggonmu padha nyiswa ing padaning Sang Guru Sejati. Ing saiki tampanen dhawuh wejangane Sang Guru Sejati kang winahyakake lumantar siswa wredha bab dedalaning pati.

**Dedalaning Pati**

Ing sajroning aku medharake dhawuh wejangane Sang Guru Sejati kasebut ndhuwur, kowe kabeh supaya padha tumungkul kanthi ngeningake cipta, ngenengake angen-angen."

Sadherek Kemayan, Pangaribawa, tuwin Sadherek Prabawa, sami sesarengan mabukuh, bebasan konjem ing bantala, boten mobah-mosik. Ing sakala punika papaning bawa raos linimputan swasana tidhem-premanem-tentrem, bebasan boten wonten sabawaning walang salisik, wasana Bapak Pangrasa lajeng medharaken sabdaning Sang Guru Sejati kanthi tembung ingkang sareh-alon-gumolong tuwin wijang kados ing ngandhap punika.
1. "Wruhanira para siswa, mungguh sejatining Uripira (Roh Sucinira) iku asal saka Suksma Kawekas lan bakal bali marang Panjenengane.
2. Suksma Kawekas iku tuking Urip, iya sangkan paraning sagung dumadi, kang ndumadekake kabeh alam saisine.
3. Roh Sucinira iku sejatine saperangan saka sariraning Allah, uga kena pinindhakake kaya dene sorot utawa pletiking Allah.
4. Kahananira iku nunggal lan Ingsun, Suksma Sejati, uga nunggal lan Suksma Kawekas, Pangeranira Sejati.
5. Badan wadhagira dumadi lantaran karsa, kang kababare kanthi kawicaksanan lan panguwasaning-Sun, iya panguwasaning Allah, awujud anasir (bebakalan) patang :Prakara, yaiku: swasana, geni, banyu, bumi.
6. Sira tinurunake ing alam kuwadhagan (alam donya) ngrasuk busana anasir patang prakara kasebut, sinartan pancadriya kang minangka warananing karsa, apa dene daya kekuwatan pitung prakara (*) kang dadi lantaran kawicaksanan lan panguwasa, iku kagem lantaran (warana) ambabarake karsaning Pangeran kang langgeng.
7. Badan wadhagira kang dumadi saka anasir patang prakara kasebut bakal nemahi rusak utawa mati, dene alusing anasir bakal bali marang asale (kamulane) anasir dhewe-dhewe yaiku: swasana bali marang swasana, geni bali marang geni, banyu bali marang banyu, bumi bali marang bumi, kang nglimputi jagad gedhe iki.
8. Dene Roh Sejatinira (Roh Sucinira) tetep urip langgeng manunggal lan Ingsun, Suksma Sejati, ing dhampar palenggahaning-Sun ing telenging Urip Langgeng, iya manunggal lan Suksma Kawekas ing alam sejati, alam katentreman lan kamulyan langgeng, kang nglimputi kabeh alam saisine.
9. Kang mangkono mau, yaiku bisane sira bali (manunggal) marang Allah, manawa Rohira ora rinegedan dening jejembering jagad, yaiku jiwanira (angen-angenira) ora kelet kanthil-kumanthil tresnane marang barang-barang kang kena rusak (ora langgeng), kang nyababake sira banjur linimputan pepeteng, satemah lali marang Pangeran lan Ingsun, lan ora sumedya utawa niyat bali marang Allah kanthi eklas ninggal donya, dene wujude wong padha ngemohi (wedi) tekaning pati.

Katerangan
(*) Inggih punika kekiyataning gesang nafsu 4 prakawis lan angen-angen satunggal ingkang sipat tiga:
1. cipta (pikir), ugi sinebut Pangaribawa
2. nalar, ugi sinebut Prabawa
3. pangerti utawi akal budi, ugi Kemayan
Dene nafsu sekawan prakawis punika dumados saking soroting anasir sekawan kasebut nginggil, peprincenipun makaten: swasana sinebut Mutmainah, latu sinebut Amarah, toya sinebut Supiah, bumi sinebut Luwamah.

10.Yen atinira (angen-angenira) ora sinucen kalawan keiklasan (rila) lan ora kesorotan pepadhang dening 'elingira' marang Pangeran lan Ingsun, sira ora tumuli bali (manunggal) marang Allah, Pangeranira Sejati, nanging bakal tinurunake dening angger-angger langgeng, yaiku sifat pangadilaning Allah ing alam kuwadhagan, ing sawise sira luwih dhisik ngambah alam pepeteng (alam kafiruna), yaiku alam panandhanging jiwa kang dosa utawa lali marang Pangeran Sejati (murtad); dene sapira lawase ing alam mau, iku iya gumantung anggonira tumuli 'eling' marang Allah, eling marang Ingsun.
11. Yen sira ora padha netepi 'sesanggeman suci', yaiku ngrasuk sejatining sahadat (paugeraning Pangeran marang kawula) lan nuceni atinira, sira bakal tinurunake ing aiam karusakan (donya) iki, ing sawise ngliwati alam pepeteng (alam kafiruna), iya alam panandhanging jiwa kang lali marang Allah, nganti pitung rambahan.
12. Marmane padha mituhua marang piwulang Ingsun, netepi 'sesanggeman suci' kasebut lan padha nucenana atinira, supaya sira ora kawasesa ing angger-angger langgeng tinurunake maneh (tumimbal lair) nganti pitung rambahan, kanthi warna-warnaning panandhang. Padha andarbenana gegayuhan sapisan rampung, sampurna panunggalira (baiinira) ing Allah.
13. Ing samengko padha piyarsakna bab dedaianing pati tumrap wong kang durung sangu kasucian utawa pati kang tan patitis.
14. Ing sawise tumeka titimangsane (pepesthening gaib) sesadone badan wadhag kang dumadi saka anasir patang prakara iku onya, sira padha karasa nampa warna-warnaning panandhang, yaiku laraning badan wadhag; ing sadurunge Roh oncat (surut) saka badan wadhag, sira bakal padha kadunungan rasa sumrepet peteng panonira, lan napasira wiwit krasa seseg (ngangsur). Ing kono sira bakal nyumurupi cahya manca warna kang sinawang ing pangrasanira (ora karana netra). Dene cahya mau sejatine kadangira pribadi, yaiku urip kang kinuripan dening Sejatining Urip (**), sawise iku sira banjur nyawang kanthi pangrasanira barang-barang kang sira tresnani kayata: yen sira tresna marang anak, iya anakira, yen sira tresna marang bojo, iya bojonira, yen sira tresna marang bandha, iya bandhanira, kang katon ing sawanganing pangrasa (angen-angenira).
15. Awit saka iku sira banjur lali marang Allah, iya lali marang lngsun lan ora niyat bali marang Allah, kang nyababake Robira ora tumuli bali lan manunggal marang Allah, temahan dumunung ing alam pepeteng (alam kafiruna) utawa alam panandhang. Ing sawise sira eling marang Allah, banjur tinurunake dening angger-angger langgeng marang alam kuwadhagan (alam donya) maneh.
16. Dumadinira utawa lair ira maneh (tumimbal lair) kang kapindho iku bakal nampa piweleh utawa ngundhuh wohing panggawenira ing kauripan kang kapisan, awujud kamukten utawa papa, begja utawa cilaka, bungah utawa susah, manut panandure duk ing kauripan kapisan. Nandur kabecikan, ngundhuh kabegjan; nandur piala, ngundhuh sangsara, mangkono sabanjure.

Katerangan
(**) 1. Cipta (pamikir)
2. Nalar
3. Pangerti
Kempaling 1-2-3 ing dalem kaheningan sinebut bayu sejati utawi "Aku" kang luhur, urip kang kinuripan dening Sejatining Urip.
4. Swasana (Mutmainah)
5. Latu (Amarah)
6. Toya (Supiah)
7. Bumi (Luwamah)
Kempaling 4,5,6,7, kang madhahi urip utawi ingkang nggadhahi daya kekiyatan urip. Kempaling 1, 2, 3, 4, 5, 6, 7 = "Aku" kang asor.
17. Dene tumrap kang padha sangu kasucian lan ngrasuk sejatining sahadat, saoncate Roh saka badan wadhag, banjur byar manunggal marang Allah, iya manunggal lan Ingsun ing alam sejati, yaiku alam katentreman lan kamulyan langgeng kang nglimputi kabeh alam saisine.
18. Kahanane alam sejati iku ora ana pepindhane, yen tinerangake kanthi tetembungan, kahanane tentrem-jinem-nikmat-manfangat kang langgeng kahanane.
19. Wruhanira pati kang patitis, utawa sangune bali marang Pangeranira Sejati iku ana patang prakara, yaiku:
(1) Kang dhingin: Padha ngrasuka sejatining sahadat.
(2) Kapindho: Eling (bekti) marang Allah lan Ingsun.
(3) Kaping telu: Pracaya bakal bali marang Allah, lan niyat bali marang Allah.
(4) Kaping pat: Eklas ninggal donya.
Patang prakara mau kaesthi ing ati kang suci lan santosaning tekad.
20. Dene tumrap kang winahyu drajat luhur, yaiku para kang wis tumeka kasunyatan jati (pamudharan) wis sumingkir utawa wudhar saka wasesaning angger-angger langgeng. Satuhu.

Putra-putraku sakabehe!
Dhawuh wejangane Sang Guru Sejati kasebut ing dhuwur simpenen sajroning ati kang suci. Tumrap kang padha pracaya marang Sang Guru Sejati, Utusaning Pangeran Kang Langgeng, dhawuh kasebut sawijining sih nugrahaning Allah kang wajib pinundhi-pundhi lan diestokake.
Poma piwelingku, dhawuh wejangane Sang Guru Sejati kasebut aja dianggo rerembugan karo wong kang ora pracaya utawa ngemohi dhawuh wejangane Sang Guru Sejati, mundhak nuwuhake padudon lan pasulayan, amarga dhawuh kasebut mung kaparingake marang para siswa.
Perlu kawigatekna manawa piwulang bab urip rambah kaping pitu utawa tumimbal-lair (reincarnatie) iku kalebu 'panging' ilmu, dadi dudu deleging tujuan. Mula putra-putraku padha ngestokna dhawuhing Sang Guru Sejati, yaiku padha darbea gegayuhan sapisan rampung utawa sampurna bali (manunggal) marang Allah, Asal Kamulaning Urip, kanthi sarat-sarat kang tinamtokake lan nyuwun tuntunane Sang Suksma Sejati (Sang Guru Sejati).

Sadherek Kemayan, Pangaribawa, tuwin Sadherek Prabawa sami sesarengan mbata rebah matur badhe ngestokaken saha ngluhuraken dhawuh wejanganipun Sang Guru Sejati. Salajengipun Sadherek Prabawa ngrepepeh sumungkem ing ngarsanipun Bapak Pangrasa saha lajeng matur makaten:
"Dhuh, Bapak pepundhen kula, dhawuh wejanganipun Sang Guru Sejati ingkang nembe kita tampi lumantar panjenenganipun Bapak punika wau, kita candhi salebeting gesang kita, lan badhe kita estokaken. Kita rumaos nampi sih nugrahaning Pangeran lumantar Sang Guru Sejati, dene kita pinaringan sumerep kados pundi kawontenan kita ing tembe, yen tinimbalan wangsul ing ngayunaning Pangeran.
Ing sapunika kita sampun kaparingan 'kuncining' swarga, inggih punika lampah kados pundi saged kita wangsul manunggil ing Allah.
Dhawuh wejanganipun Sang Guru Sejati punika kenging kula anggep piwulang utawi wejangan 'pagedhongan', tegesipun boten kangge sadhengah (umum), nanging namung kangge para siswa tuwin para umat ingkang sami pitados dhateng Sang Guru Sejati, inggih ingkang pitados dhateng Allah. Ing kalangan 'peguron klenik' wejangan ingkang dipun anggep wejangan 'pagedhongan', anggenipun medharaken sang 'guru klenik' mawi upacara warni-warni, kadosta: pun murid kedah linggih mori putih, terkadhang dipun lurupi mori utawi sinjang, mawi sajen tuwin slametan maneka warni, pamejangipun wanci tengah dalu wonten ing latar (boten kenging keuban wangon), terkadhang pun 'guru' lan pun murid lukar busana nyemplung lepen.
Kula saged matur makaten wau, amargi kula sampun nate ngalami piyambak, wekdal kula meguru dhateng 'kyai' Deledong, guru klenik, ingkang dalemipun ing dhukuh Bolebang. Dene ingkang dipun wejangaken 'ilmu nggladrah', tembungipun campur adhuk, tuwin dakik-dakik."

Bapak Pangrasa midhangetaken kanthi mesem, saha lajeng paring dhawuh makaten:
"Prabawa, sumurupa manawa kahanan ing donya iku pancen kebekan 'dongeng' kang maneka warna, ana kang nggregetake, ana kang memelas, ana kang lucu, ana kang ngrusak katentreman, ana kang nasarake, ana kang nengsemake.
Mung anehe, manungsa iku, kang akeh-akeh, yen dituduhake dalan bener kang ora kanthi bea lan pamrih apa-apa iku malah padha mlengos (ngemohi), nanging yen disasarake kanthi rerekan lan janji-janji kang muluk-muluk, kang aneh-aneh utawa elok-elok, sanadyan kudu mbayar wragad an nindakake laku kang aneh-aneh, padha kapiluyu rebut dhucung.
Mula begja wong kang padha bekti lan mituhu dhawuhing Allah, netepi pituduhing agama kang bener saka wahyuning Allah.
Putra-putraku sakabehe, kaya wis cukup anggonku nuwani utawa ngesuhi 'Bawa Rasa sajroning Rasa' ana ing pondhok 'Dana Warih'. Minangka panutuping 'Bawa Rasa' aku arep ngidung Mijil Purnamasidi."

## XXXII. MIJIL PURNAMA SIDI

Bawa Kusumastuti

Dhuh, siswaning Sang Guru Sejati satuhu,\
Den bekti mring Hyang Suksma,\
Mituhu sayekti\
Netepi Dasa Sila,\
Sesanggeman suci,\
Dhedhasar Panca Sila,\
Ngesthi sihing Gusti.

Dhawah Mijil Sulastri

1. Tumuruning Sang Sasangka Jati, Nugrahaning Manon, \
Hidayating Pangeran yektine, \
Kang ingemban Sang Suksma Sejati, \
Panuntun sayekti, \
Utusan Hyang Agung.

2. Kang winahya lumantar tutuking,\
Siswa-Nya kinaot,\
Dyan Soenarto nenggih peparabe,\
Kang piniji dadya warananing,\
Sang Guru Sejati,\
Tetesing sabda-yu.\

3. Amemayu hayuning pra jalmi,\
Kang samya pitados,\
Raharjaning jagad saisine,\
Marma wajib samya den pepundhi,\
Para siswa sami,\
Lan umat sawegung.

4. Kang marsudi kamulyaning urip,\
Lair miwah batos,\
Ameruhi sangkan lan parane,\
Mrih rahayu donya prapteng akir,\
Sampurnaning urip,\
Manunggal Hyang Agung

5. Pepadhanging Sang Sasangka Jati,\
Simpenen ing raos,\
Rasakena den krasa rasane,\
Kang rumesep jroning rahsa jati,\
Ati kang sinuci,\
Dhamparing Hyang Agung.

**Sadherek Kemayan:**\
"Dhuh, Bapak pepundhen kula, salebetipun kula mirengaken dhawuh paduka, minangka panutuping bawa raos ing padhepokan Dana Warih ingkang rinengga ing kidung 'Mijil Sulastri' mawi bawa Kusumastuti kagem ngluhuraken mijiling purnamasidi, inggih tumedhaking Sang Sasangka Jati, raosing manah kula boten saged kula gambaraken kanthi tetembungan, ing raos kebekan sengsem ingkang nuwuhaken ayem-tentrem, katarambas aruming sabda ingkang isi dhawuh supados kita para siswa memundhi saha ngestokaken dhawuh wejanganipun Sang Guru Sejati, ingkang nuntun dhateng kamulyaning gesang lair batin.

Dhuh, Bapak, inggih amung paduka bapa-guru pepundhen kula, ingkang wajib kula luhuraken tuwin kula bekteni. Kula prasetya badhe ngestokaken dhawuh paduka, mituhu dhawuhing Sang Guru Sejati ingkang cinandhi ing pustaka suci Sasangka Jati. Kula nyuwun berkah-pangestunipun Bapak mugi kula saged netepi prasetyaning manah, lumampah ing margi leres, inggih margi utami ingkang anjog ing karahayon, katentreman, tuwin kamulyan langgeng.

Ing sapunika keparenga kula saha adhi kula kekalih mundur saking ngarsanipun Bapak, dene sedyaning manah kula badhe lelana brata, nggayuh geyonganing kayun, njembar-njembaraken dhawuhipun Sang Guru Sejati, inggih dhawuhing Suksma Kawekas."

Wasana Sadherek Kemayan lajeng sumungkem ngabekti ing padanipun Bapak Pangrasa, salajengipun Sadherek Prabawa lan Sadherek Pangaribawa sami sumambet sumungkem ngabekti ing ngarsanipun Bapak Pangrasa.
Bapak Pangrasa ngatingalaken tresna-asihipun dhateng putra-putranipun kanthi ngepuk-epuk pundhakipun para putra wekdal sami sumungkem ing ngarsanipun saha lajeng paring dhawuh:
Bapak Pangrasa:
"Putra-putraku sakabehe, bektimu marang wong tuwa daktampa kanthi suka pirena, pamujiku muga-muga putraku sakabehe padha tetepa winengku ing suka basuki lan padha kasembadana kang ginayuh, iya gegayuhan kang luhur lan suci, awit saka sih nugrahaning Gusti.
Putraku Kemayan!
Kowe dakwenehi pusaka wujud jubah ijo, kang saben-saben dakanggo sumiwi-ngabekti ing ngarsaning Gusti. Jubah iki anggonen saben-saben kowe mastuti ing Gusti, lan dadia piagem anggonku masrahake kuwajibanku kang luhur lan suci marang kowe, yaiku makili pakaryane Sang Guru Sejati, njembar-njembarake dhawuhing Pangeran marang kabeh umat kang padha pracaya lan kang padha mbutuhake pepadhang."

Sadherek Kemayan gurawalan anggenipun nampi jubah pusaka peparingipun Bapak Pangrasa, kanthi ndheku saha matur:
"Bapak, paringipun pusaka jubah ijem kula tampi kalayan raos trenyuh cinampur raos 'bangga-bahagia'. Sarambut pinara sasra kula boten nginten badhe nampi sihipun Bapak wujud 'lambang piagem' nglengser kalenggahanipun Bapak ingkang luhur tuwin suci, inggih punika makili pakaryanipun Sang Guru Sejati, njembar-njembaraken dhawuhing Gusti, kados ingkang sampun dangu dados idam-idaman tuwin gegayuhan kula. Ingkang punika, Bapak, kula ngaturaken genging panuwun kula, saha nyuwun tambahing berkah-pangestu supados kula saged nindakaken kuwajiban ingkang awrat saha gawat, nanging ingkang luhur tuwin suci punika, awit saking sih, tuntunan, pepadhang, tuwin pengayomanipun Sang Guru Sejati."
Bapak Pangrasa, kanthi pasuryan ingkang sumunar padhang namung medharaken pangandika: "Satuhu."

Wasana Sadherek Kemayan, kairing adhinipun kekalih, Prabawa lan Pangaribawa, kanthi kumembeng ing waspa, awit sami rumaos awrat badhe nilar pacrabakan Dana Warih, papan ingkang gegeteripun ndayani katentreman tuwin kebahagiaan, lumengser medal saking pacrabakan.
Bapak Pangrasa nguntapaken bidhalipun para putra jumeneng ing tengah-tengahipun kori kanthi mirsani para putra, ngantos 'auto' merk Opel cet pethak nomer D 10909, ingkang dipun tumpaki para putra, musna saking paningal, kanthi ngunandika, "Muga putra-putraku nyandhunga kembang cepaka sewakul. Satuhu rahayu kang rahayu ing budi!

## XXXIII. SUKSMA NGUMBARA!

**Dongengipun Bapak Soenarto**

Bab sesambatipun (kawontenanipun) Roh ingkang taksih dumunung ing alam pepeteng (alam kafiruna) inggih punika jiwaning manungsa ingkang dereng saged wangsul ing Pangeran Sejati, margi kasupen dhateng Pangeran tuwin dhateng Panuntun Sejati, awit saking kalimputan dening katresnanipun dhateng kadonyan. Pipiridan saking dhawuh wejanganipun Sang Guru Sejati.

**MEGATRUH**

1. Dhuh pra kadang-kadangku warga Pangestu, piyarsakna sun dongengi, sesambat panangisipun, jiwa kang kesasar mungging, kafiruna wit binendon.
2. Nampa coba piwelehira Hyang Agung, wit mukir marang Hyang Widi, duk gesangira rumuhun, lali sesanggeman suci, nrejang pepacuh Hyang Manon.
3. Sesambate melas asih tulung-tulung, dhuh-dhuh panase kepati, ngendi baya nggonku ngeyub, adhuh, ora nggawa caping, adhuh, aku banget ngorong.
4. Sapa baya nyilihi trumpah lan tudhung, aweh ngombe banyu cangkir, sukur bagya es lan limun, kinarya usada salit, adhuh, napasku meh pedhot.
5. Panangise megap-megap minta minum, tan ana kang asung warih, ing mangkya pangrasanipun, salin panandhanging batin, lungguh ndheprok andherodhog.
6. Adhuh-adhuh krasa adhem awak ingsun, adheme ngluwih-luwihi, adhuh, ora duwe kemul, sapa baya aweh kamli, adhuh, ora betah ingong.
7. Sesambate wel-welan aminta kemul, nging tan ana mitulungi, ing mangkya pangrasanipun, salin panandhanging batin, weteng luwe kroncang-kroncong.
8. Adhuh-adhuh, awakku gumeter lumpuh, weteng nglikik ngintir-intir, adhuh, Ibu, nyuwun sekul, sokur mawi lawuh bestik, mbotene nggih trimah gemblong.
9. Sesambate gelangsaran minta sekul, nging tan ana asung bukti, ing mangkya pangrasanipun, sa1in panandhanging batin, tinempuh udan gumrojog.
10. Adhuh-adhuh, ngendi nggonku bisa ngeyub, udan deres nganggo angin, datan darbe santun, sapa baya mitulungi, ngececes sandhangan kembroh.
11. Adhuh-adhuh, Ibu, kula nyuwun payung, santun sinjang lan kulambi, adhuh Ibu, nyuwun tulung, badan kula tan kuwawi, sinerang udan lesus wor.
12. Panangise senggruk-senggruk minta tulung, nging tan ana mitulungi, ing mangkya pangrasanipun, eling kekasihe nguni, bojone katon neng panon.
13. 0, Supiyah kekasihku dhuh wong ayu, welasana dasih mami,sapa sing wajib tetulung, kajaba sira wong manis, pun kakang nandhang rekaos.
14. Amung sira kang dadi jejimat ingsun, cumanthel ing mripat mami, gumantung teleng jejantung, mung sira kang sun tresnani, dhuh Supiyah garwaningong.
15. Lunga ngendi, pagene tan gelem nusul, apa tan eling mring
mami, helo, kae runtung-runtung, Supiyah kinanthi janmi, dhasar bagus tur maksih nom.
16. Adhuh-adhuh, Supiyah lali maring-sun, teka jebul ninggal laki, apa tan eling janjimu, duk padha pacangan nguni, prasetya tresna sayektos.
17. Mengko ndadak tega ninggal marang ingsun, megat katresnan lan janji. 0, Supiyah kekasihku, nadyan sira ninggal laki, welingku kang ngatos-atos. Â·
18. Aku titip anakku, mongen satuhu, aja nganti den cecenggring, 0, Amarah putraningsun, kekasihku bocah sigit, kowe melu pak kuwalon.
19. Piwelingku den bekti wedi ramamu, kuwalon lan ibu neki, mbangun turut prentahipun, aja pisan kumawani, mundhak sira sring binendon.
20. Adhuh-adhuh, kadiparan raganingsun, pinisah garwa lan siwi, mitra kadang rama ibu, sadaya amitambuhi, saben janma pethuk mlengos.
21. Dhuh-dhuh adhuh, ing ngendi kang ingsun jujug, tan ana plerenan iki, saparan-paran anglangut, petenge anggegirisi, githokku mrinding mengkorog.
22. Ing saparan-paran katon awang-uwung, tan ana pepadhang keksi, satemah mandheg anjetung, nalangsa enget mring Widi, sakala byar padhang katon.
23. Sirna rasa panandhang kadya winuwus, cenger nulya mimbal lair, saking pangwaseng Hyang Agung, tumuruning Roh kang Suci, prapteng mangsa kang pinathok.
24. Uripipun ing donya kadya rumuhun, nampeni piweleh malih, ngundhuh woh pananemipun, duk gesangira ing nguni, bungah susah gentos-gentos.
25. Dhuh pra kadang-kadangku warga Pangestu, miwah anak putu mami, lelakon tinutur ndhuwur, tumrap wong kang padha lali, sangkan paraning dumados.
26. Lawan malih atine linimput pedhut, tresnane kelet kumanthil, bandha donya kang sinujud, suthik ngabekti mring Widi, nyingkur dadalan k'rahayon.
27. Temahipun kesasar keblasuk-blasuk, duk Roh oncat sing jasmani, lir kinjeng nir socanipun, tujune tumuli eling, sinorot esthining batos.
28. Ahli waris kang nenuwun mring Hyang Agung, pineleng jro sanubari, pinesu ing saben wektu, ing tengahing lingsir wengi, temah tinarimeng Manon.
29. Dhuh pra kadang anak putu ngong sadarum, poma-poma weling mami, den tetep santosa tuhu, netepi sanggeman suci, Hastha Sila kang kawiyos.
30. Panutuping dongeng-ngong kasebut ndhuwur, sinerat ing madyeng ratri, kanthi nalangsa Hyang Agung, nuju hari Slasa Legi, tanggal selawe linakon.
31. Wulanipun Jumadilawal kapetung, tahun Wawu amarengi, sinengkalaning kang tahun, Janma Ngesthi Yuning Urip (1881), mrih antuk sihing Hyang Manon.

 

```{contents}

```
